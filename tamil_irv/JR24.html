<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>எரேமியா 24 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="JR.html">Chapter List</a><a class="location" href="JR.html">எரேமியா 24</a><a class="prev" href="JR23.html">&lt;</a>
<a class="home" href="../index.html">&#9776;</a> 
<a class="next" href="JR25.html">&gt;</a>
</div></div>
<div class="section chapter JR JR24 tamil_irv tam " dir="ltr" lang="tam" data-id="JR24" data-nextid="JR25" data-previd="JR23"><br>
<div class="c">24</div>
<div class="s">அத்திப்பழங்களுள்ள இரண்டு கூடை</div>
<div class="p">
<span class="v-num v-1 " data-id="bibleJsn">1&nbsp;</span><span class="v JR24_1" data-id="JR24_1">பாபிலோன் ராஜாவாகிய நேபுகாத்நேச்சார், யோயாக்கீமின் மகனாகிய எகொனியா என்கிற யூதாவின் ராஜாவையும், யூதாவின் பிரபுக்களையும், எருசலேமிலுள்ள தச்சரையும், கொல்லரையும், சிறைப்பிடித்து, பாபிலோனுக்குக் கொண்டுபோனபின்பு, இதோ, கர்த்தருடைய ஆலயத்தின் முன் வைக்கப்பட்டிருந்த அத்திப்பழங்களுள்ள இரண்டு கூடைகளைக் கர்த்தர் எனக்குக் காண்பித்தார்.</span>
<span class="v-num v-2 " data-id="bibleJsn">2&nbsp;</span><span class="v JR24_2" data-id="JR24_2">ஒரு கூடையில் முதல் அறுவடையின் அத்திப்பழங்களுக்குச் சமானமான மிகவும் நல்ல அத்திப்பழங்களும், மற்ற கூடையில் சாப்பிடமுடியாத மிகவும் கெட்ட அத்திப்பழங்களும் இருந்தது.</span>
<span class="v-num v-3 " data-id="bibleJsn">3&nbsp;</span><span class="v JR24_3" data-id="JR24_3">கர்த்தர் என்னை நோக்கி: எரேமியாவே, நீ என்னத்தைக் காண்கிறாய் என்றார்; அதற்கு நான்: அத்திப்பழங்களைக் காண்கிறேன்; நல்லவைகளான அத்திப்பழங்கள் மிகவும் நல்லவைகளும், கெட்டவைகளோ சாப்பிடமுடியாத மிகவும் கெட்டவைகளுமாயிருக்கிறது என்றேன்.</span>
<span class="v-num v-4 " data-id="bibleJsn">4&nbsp;</span><span class="v JR24_4" data-id="JR24_4">அப்பொழுது கர்த்தருடைய வார்த்தை எனக்கு உண்டாகி, அவர்:</span>
<span class="v-num v-5 " data-id="bibleJsn">5&nbsp;</span><span class="v JR24_5" data-id="JR24_5">நான் இவ்விடத்திலிருந்து, கல்தேயர் தேசத்திற்குச் சிறைப்பட்டுப் போகவிட்ட யூதரை நான் இந்த நல்ல அத்திப்பழங்களுக்கு ஒப்பிட்டு, அவர்களுக்கு நன்மையுண்டாக அவர்களை அங்கீகரிப்பேன்.</span>
<span class="v-num v-6 " data-id="bibleJsn">6&nbsp;</span><span class="v JR24_6" data-id="JR24_6">அவர்களுக்கு நன்மையுண்டாக நான் என் கண்களை அவர்கள்மேல் வைத்து, அவர்களை இந்த தேசத்திற்குத் திரும்பிவரச்செய்து, அவர்களைக்கட்டுவேன், அவர்களை இடிக்கமாட்டேன், அவர்களை நாட்டுவேன், அவர்களைப் பிடுங்கமாட்டேன்.</span>
<span class="v-num v-7 " data-id="bibleJsn">7&nbsp;</span><span class="v JR24_7" data-id="JR24_7">நான் கர்த்தர் என்று அறியும் இருதயத்தை அவர்களுக்குக் கொடுப்பேன்; அவர்கள் என் மக்களாக இருப்பார்கள், நான் அவர்கள் தேவனாயிருப்பேன்; அவர்கள் தங்கள் முழு இருதயத்தோடும் என்னிடத்திற்குத் திரும்புவார்கள் என்று இஸ்ரவேலின் தேவனாகிய கர்த்தர் சொல்லுகிறார்.</span>
<span class="v-num v-8 " data-id="bibleJsn">8&nbsp;</span><span class="v JR24_8" data-id="JR24_8">சாப்பிடமுடியாத கெட்ட அத்திப்பழங்களைத் தள்ளிவிடுவதுபோல, நான் சிதேக்கியா என்கிற யூதாவின் ராஜாவையும் அவனுடைய பிரபுக்களையும், இந்த தேசத்தில் மீதியான எருசலேமின் மக்களையும், எகிப்து தேசத்தில் குடியிருக்கிறவர்களையும் தள்ளிவிட்டு,</span>
<span class="v-num v-9 " data-id="bibleJsn">9&nbsp;</span><span class="v JR24_9" data-id="JR24_9">அவர்களுக்குத் தீமையுண்டாக அவர்களை பூமியிலுள்ள எல்லா தேசங்களிலும் அலைந்து திரிகிறவர்களாகவும், நான் அவர்களைத் துரத்திவிட்ட எல்லா இடங்களிலும் நிந்தையாகவும், பழமொழியாகவும், பழிச் சொல்லாகவும், சாபமாகவும் வைத்து,</span>
<span class="v-num v-10 " data-id="bibleJsn">10&nbsp;</span><span class="v JR24_10" data-id="JR24_10">அவர்களுக்கும் அவர்கள் பிதாக்களுக்கும் நான் கொடுத்த தேசத்தில் அவர்கள் இராதபடிக்கு அழியும்வரை, அவர்களுக்குள்ளே பட்டயத்தையும், பஞ்சத்தையும், கொள்ளை நோயையும் அனுப்புவேன் என்று கர்த்தர் சொல்லுகிறார்.</span>
</div>

</div><br>
<div class="footnotes">

</div>


</div></div>
</body>


</html>