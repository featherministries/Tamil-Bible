<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>அப்போஸ்தலருடைய நடபடிகள் 18 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="AC.html">Chapter List</a><a class="location" href="AC.html">அப்போஸ்தலருடைய நடபடிகள் 18</a><a class="prev" href="AC17.html">&lt;</a>
<a class="home" href="../index.html">&#9776;</a> 
<a class="next" href="AC19.html">&gt;</a>
</div></div>
<div class="section chapter AC AC18 tamil_irv tam " dir="ltr" lang="tam" data-id="AC18" data-nextid="AC19" data-previd="AC17"><br>
<div class="c">18</div>
<div class="s">கொரிந்து பட்டணத்தில் பவுல்</div>
<div class="p">
<span class="v-num v-1 " data-id="bibleJsn">1&nbsp;</span><span class="v AC18_1" data-id="AC18_1">அதன்பின்பு பவுல் அத்தேனே பட்டணத்தைவிட்டு, கொரிந்து பட்டணத்திற்கு வந்து;</span>
<span class="v-num v-2 " data-id="bibleJsn">2&nbsp;</span><span class="v AC18_2" data-id="AC18_2">யூதரெல்லோரும் ரோமாபுரியைவிட்டுப்போகும்படி கிலவுதியு பேரரசன் கட்டளையிட்டபடியினாலே, இத்தாலியாவிலிருந்து புதிதாக வந்திருந்த பொந்து தேசத்தைச் சேர்ந்த ஆக்கில்லா என்னும் பெயருள்ள ஒரு யூதனையும் அவன் மனைவியாகிய பிரிஸ்கில்லாளையும் அங்கே பார்த்து, அவர்களிடத்திற்குப் போனான்.</span>
<span class="v-num v-3 " data-id="bibleJsn">3&nbsp;</span><span class="v AC18_3" data-id="AC18_3">அவர்கள் கூடாரம்பண்ணுகிற தொழிலாளிகளாக இருந்தார்கள்; தானும் அந்தத் தொழில் செய்கிறவனாக இருந்தபடியால் அவர்களோடு தங்கி, வேலை செய்துகொண்டு வந்தான்.</span>
<span class="v-num v-4 " data-id="bibleJsn">4&nbsp;</span><span class="v AC18_4" data-id="AC18_4">ஓய்வு நாட்களிலே இவன் ஜெப ஆலயத்திலே, யூதர்களுக்கும் கிரேக்கர்களுக்கும் புத்திசொன்னான்.</span>
<span class="v-num v-5 " data-id="bibleJsn">5&nbsp;</span><span class="v AC18_5" data-id="AC18_5">மக்கெதோனியாவிலிருந்து சீலாவும் தீமோத்தேயுவும் வந்தபோது, பவுல் வைராக்கியத்தோடு, இயேசுவே கிறிஸ்து என்று யூதர்களுக்கு நிரூபித்தான்.</span>
<span class="v-num v-6 " data-id="bibleJsn">6&nbsp;</span><span class="v AC18_6" data-id="AC18_6">அவர்கள் எதிர்த்து நின்று பவுலுக்கு எதிராகப் பேசினபோது, அவன் தன் ஆடைகளை உதறி: உங்களுடைய இரத்தபழி உங்களுடைய தலையின்மேல் இருக்கும்; நான் சுத்தமாக இருக்கிறேன்; இனி நான் யூதர்களல்லாதவரிடத்திற்கு போவேன் என்று அவர்களுக்குச் சொல்லி,</span>
<span class="v-num v-7 " data-id="bibleJsn">7&nbsp;</span><span class="v AC18_7" data-id="AC18_7">அந்த இடத்தைவிட்டு, தேவனை வணங்குகிறவனாகிய யுஸ்து என்பவனுடைய வீட்டிற்கு வந்தான்; அவன் வீடு ஜெப ஆலயத்திற்கு அடுத்து இருந்தது.</span>
<span class="v-num v-8 " data-id="bibleJsn">8&nbsp;</span><span class="v AC18_8" data-id="AC18_8">ஜெப ஆலயத்தலைவனாகிய கிறிஸ்பு என்பவன் குடும்பமாக கர்த்தரிடத்தில் விசுவாசமுள்ளவனானான். கொரிந்தியரில் அநேக மக்கள் நற்செய்தியைக் கேட்டு, விசுவாசித்து, ஞானஸ்நானம் பெற்றார்கள்.</span>
<span class="v-num v-9 " data-id="bibleJsn">9&nbsp;</span><span class="v AC18_9" data-id="AC18_9">இராத்திரியிலே கர்த்தர் பவுலுக்குத் தரிசனமாகி: நீ பயப்படாமல் பேசு, மவுனமாக இருக்காதே;</span>
<span class="v-num v-10 " data-id="bibleJsn">10&nbsp;</span><span class="v AC18_10" data-id="AC18_10">நான் உன்னோடுகூட இருக்கிறேன், ஒருவனும் உனக்குத் தீங்குசெய்யமுடியாது; இந்தப் பட்டணத்தில் எனக்கு அநேக மக்கள் உண்டு என்றார்.</span>
<span class="v-num v-11 " data-id="bibleJsn">11&nbsp;</span><span class="v AC18_11" data-id="AC18_11">அவன் ஒரு வருடம் ஆறுமாத காலங்கள் அங்கே தங்கி, தேவவசனத்தை அவர்களுக்கு உபதேசம்பண்ணிக்கொண்டுவந்தான்.</span>
<span class="v-num v-12 " data-id="bibleJsn">12&nbsp;</span><span class="v AC18_12" data-id="AC18_12">கல்லியோன் என்பவன் அகாயா நாட்டிற்கு அதிபதியானபோது, யூதர்கள் ஒன்றுசேர்ந்து, பவுலுக்கு எதிராக எழும்பி, அவனை நீதிமன்றத்திற்கு கொண்டுபோய்:</span>
<span class="v-num v-13 " data-id="bibleJsn">13&nbsp;</span><span class="v AC18_13" data-id="AC18_13">இவன் வேதப்பிரமாணத்திற்கு முரண்பாடாக தேவனை வணங்கும்படி எல்லோருக்கும் போதிக்கிறான் என்றார்கள்.</span>
<span class="v-num v-14 " data-id="bibleJsn">14&nbsp;</span><span class="v AC18_14" data-id="AC18_14">பவுல் பேச ஆரம்பிக்கும்போது, கல்லியோன் யூதரை நோக்கி: யூதர்களே, இது ஒரு அநியாயமாக அல்லது பொல்லாத செயலாக இருக்குமென்றால் நான் நீங்கள் சொல்வதை பொறுமையோடு கேட்பது நல்லது.</span>
<span class="v-num v-15 " data-id="bibleJsn">15&nbsp;</span><span class="v AC18_15" data-id="AC18_15">ஆனால் இது வார்த்தைகளுக்கும், நாமங்களுக்கும், உங்களுடைய வேதத்திற்கும் சம்பந்தப்பட்ட காரியமாக இருப்பதால், இவைகளைப்பற்றி, விசாரணைசெய்ய எனக்கு விருப்பமில்லை, நீங்களே பார்த்துக்கொள்ளுங்கள் என்று சொல்லி,</span>
<span class="v-num v-16 " data-id="bibleJsn">16&nbsp;</span><span class="v AC18_16" data-id="AC18_16">அவர்களை அங்கிருந்து துரத்திவிட்டான்.</span>
<span class="v-num v-17 " data-id="bibleJsn">17&nbsp;</span><span class="v AC18_17" data-id="AC18_17">அப்பொழுது கிரேக்கரெல்லோரும் ஜெப ஆலயத்தலைவனாகிய சொஸ்தேனேயைப் பிடித்து, நீதிமன்றத்திற்கு முன்பாக அடித்தார்கள். இவைகளைக்குறித்துக் கல்லியோன் கவலைப்படவில்லை.</span>
</div>
<div class="s">ஆக்கில்லா, பிரிஸ்கில்லா மற்றும் அப்பொல்லோ</div>
<div class="p">
<span class="v-num v-18 " data-id="bibleJsn">18&nbsp;</span><span class="v AC18_18" data-id="AC18_18">பவுல் அநேகநாட்கள் அங்கே தங்கியிருந்து, சகோதரர்களிடம் விடைபெற்றுக்கொண்டு, தனக்கு ஒரு பிராத்தனை இருக்கிறபடியால் கெங்கிரேயா பட்டணத்தில் தலைச்சவரம்பண்ணிக்கொண்டு, கப்பல் ஏறி சீரியா தேசத்திற்குப் போனான். பிரிஸ்கில்லாளும் ஆக்கில்லாவும் அவனோடுகூட போனார்கள்.</span>
<span class="v-num v-19 " data-id="bibleJsn">19&nbsp;</span><span class="v AC18_19" data-id="AC18_19">அவன் எபேசு பட்டணத்திற்கு வந்தபோது, அங்கே அவர்களைவிட்டுப் பிரிந்து, ஜெப ஆலயத்திற்குச் சென்று, யூதர்களுடனே பேசிக்கொண்டிருந்தான்.</span>
<span class="v-num v-20 " data-id="bibleJsn">20&nbsp;</span><span class="v AC18_20" data-id="AC18_20">அவன் இன்னும் கொஞ்சநாட்கள் அவர்களோடு தங்கவேண்டுமென்று அவர்கள் கேட்டுக் கொண்டபோது அவன் சம்மதிக்காமல்,</span>
<span class="v-num v-21 " data-id="bibleJsn">21&nbsp;</span><span class="v AC18_21" data-id="AC18_21">வருகிற பண்டிகையிலே, நான் எப்படியாவது எருசலேமில் இருக்கவேண்டும். தேவனுக்குச் சித்தமானால் திரும்பி உங்களிடம் வருவேன் என்று சொல்லி, அவர்களிடம் விடைபெற்றுக்கொண்டு, கப்பல் ஏறி எபேசுவைவிட்டுப் புறப்பட்டு,</span>
<span class="v-num v-22 " data-id="bibleJsn">22&nbsp;</span><span class="v AC18_22" data-id="AC18_22">செசரியா பட்டணத்திற்கு வந்து, எருசலேமுக்குப்போய், சபைமக்களைச் சந்தித்து, அந்தியோகியாவிற்குப் போனான்.</span>
<span class="v-num v-23 " data-id="bibleJsn">23&nbsp;</span><span class="v AC18_23" data-id="AC18_23">அங்கே சிலகாலம் தங்கியிருந்தபின்பு, அங்கிருந்து புறப்பட்டு, கலாத்தியா நாட்டிலேயும் பிரிகியா நாட்டிலேயும் சுற்றித்திரிந்து, சீடரெல்லோரையும் உற்சாகப்படுத்தினான்.</span>
</div>
<div class="s">அப்பொல்லோவின் பிரசங்கம்</div>
<div class="p">
<span class="v-num v-24 " data-id="bibleJsn">24&nbsp;</span><span class="v AC18_24" data-id="AC18_24">அப்பொழுது அலெக்சந்திரியா பட்டணத்தில் பிறந்த பேச்சிலே வல்லவனும், வேதாகமங்களில் தேறினவனுமான அப்பொல்லோ என்னும் பெயர்கொண்ட ஒரு யூதன் எபேசு பட்டணத்திற்கு வந்தான்.</span>
<span class="v-num v-25 " data-id="bibleJsn">25&nbsp;</span><span class="v AC18_25" data-id="AC18_25">அவன் கர்த்தருடைய வழியிலே போதிக்கப்பட்டு, யோவான் கொடுத்த ஞானஸ்நானத்தைமட்டும் தெரிந்தவனாக இருந்து, ஆவியில் வைராக்கியள்ளவனாகக் கர்த்தருக்குரிய காரியங்களைத் தெளிவாய்ப் போதகம்பண்ணிக்கொண்டுவந்தான்.</span>
<span class="v-num v-26 " data-id="bibleJsn">26&nbsp;</span><span class="v AC18_26" data-id="AC18_26">அவன் ஜெப ஆலயத்தில் தைரியமாகப் பேசினபோது, ஆக்கில்லாவும், பிரிஸ்கில்லாளும் அவன் பேசுகிறதைக் கேட்டு, அவனைத் தங்களோடு சேர்த்துக்கொண்டு, தேவனுடைய வழிகளை அதிகத் தெளிவாக அவனுக்கு விளக்கிக் காண்பித்தார்கள்.</span>
<span class="v-num v-27 " data-id="bibleJsn">27&nbsp;</span><span class="v AC18_27" data-id="AC18_27">பின்பு அவன் அகாயா நாட்டிற்குப் போகவேண்டும் என்றபோது, சீடர்கள் அங்கே அவனை ஏற்றுக்கொள்ளும்படி சகோதரர்கள் அவர்களுக்கு கடிதம் எழுதினார்கள்.</span>
<span class="v-num v-28 " data-id="bibleJsn">28&nbsp;</span><span class="v AC18_28" data-id="AC18_28">அவன் அகாயா நாட்டிற்கு வந்து வெளிப்படையாக யூதர்களுடனே பலமாக வாதாடி, இயேசுவே கிறிஸ்து என்று வேதவாக்கியங்களைக் கொண்டு விளக்கினபடியால், கிருபையினாலே விசுவாசிகளானவர்களுக்கு மிகவும் உதவியாக இருந்தான்.</span>
</div>

</div><br>
<div class="footnotes">

</div>


</div></div>
</body>


</html>