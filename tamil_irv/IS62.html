<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>ஏசாயா 62 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="IS.html">Chapter List</a><a class="location" href="IS.html">ஏசாயா 62</a><a class="prev" href="IS61.html">&lt;</a>
<a class="home" href="../index.html">&#9776;</a> 
<a class="next" href="IS63.html">&gt;</a>
</div></div>
<div class="section chapter IS IS62 tamil_irv tam " dir="ltr" lang="tam" data-id="IS62" data-nextid="IS63" data-previd="IS61"><br>
<div class="c">62</div>
<div class="s">சீயோனின் புதிய பெயர்</div>
<div class="p">
<span class="v-num v-1 " data-id="bibleJsn">1&nbsp;</span><span class="v IS62_1" data-id="IS62_1">சீயோனுக்காகவும் எருசலேமுக்காகவும் நான் மவுனமாயிராமலும், அதின் நீதி பிரகாசத்தைப் போலவும், அதின் பாதுகாப்பு எரிகிற தீப்பந்தத்தைப்போலவும் வெளிப்படும்வரை அமராமலும் இருப்பேன்.</span>
<span class="v-num v-2 " data-id="bibleJsn">2&nbsp;</span><span class="v IS62_2" data-id="IS62_2">தேசங்கள் உன் நீதியையும், சகல ராஜாக்களும் உன் மகிமையையும் காண்பார்கள்; கர்த்தருடைய வாய் சொல்லும் புதிய பெயரால் நீ அழைக்கப்படுவாய்.</span>
<span class="v-num v-3 " data-id="bibleJsn">3&nbsp;</span><span class="v IS62_3" data-id="IS62_3">நீ கர்த்தருடைய கையில் அலங்காரமான கிரீடமும், உன் தேவனுடைய கரத்தில் ராஜமுடியுமாயிருப்பாய்.</span>
<span class="v-num v-4 " data-id="bibleJsn">4&nbsp;</span><span class="v IS62_4" data-id="IS62_4">நீ இனிக் கைவிடப்பட்டவள் எனப்படாமலும், உன் தேசம் இனிப் பாழான தேசம் எனப்படாமலும், நீ எப்சிபா என்றும், உன் தேசம் பியூலா என்றும் சொல்லப்படும்; கர்த்தர் உன்மேல் பிரியமாயிருக்கிறார்; உன் தேசம் வாழ்க்கைப்படும்.</span>
<span class="v-num v-5 " data-id="bibleJsn">5&nbsp;</span><span class="v IS62_5" data-id="IS62_5">வாலிபன் கன்னிகையை திருமணம்செய்வதுபோல, உன் மக்கள் உன்னை திருமணம்செய்வார்கள்; மணமகன் மணமகளின்மேல் மகிழ்ச்சியாயிருப்பதுபோல, உன் தேவன் உன்மேல் மகிழ்ச்சியாயிருப்பார்.</span>
<span class="v-num v-6 " data-id="bibleJsn">6&nbsp;</span><span class="v IS62_6" data-id="IS62_6">எருசலேமே, உன் மதில்களின்மேல் பகல்முழுவதும் இரவுமுழுவதும் ஒருக்காலும் மவுனமாயிராத காவற்காரர்களைக் கட்டளையிடுகிறேன். கர்த்தரைப் பிரஸ்தாபம்செய்கிறவர்களே, நீங்கள் அமைதியாக இருக்ககூடாது.</span>
<span class="v-num v-7 " data-id="bibleJsn">7&nbsp;</span><span class="v IS62_7" data-id="IS62_7">அவர் எருசலேமை உறுதிப்படுத்தி, பூமியிலே அதைப் புகழ்ச்சியாக்கும்வரை அவரை அமர்ந்திருக்கவிடாதிருங்கள்.</span>
<span class="v-num v-8 " data-id="bibleJsn">8&nbsp;</span><span class="v IS62_8" data-id="IS62_8">இனி நான் உன் தானியத்தை உன் எதிரிகளுக்கு உணவாகக் கொடுக்கமாட்டேன்; உன் பிரயாசத்தினாலாகிய உன் திராட்சைரசத்தை அந்நிய தேசத்தார் குடிப்பதுமில்லையென்று கர்த்தர் தமது வலது கரத்தின்மேலும் தமது வல்லமையுள்ள புயத்தின்மேலும் வாக்குக்கொடுத்தார்.</span>
<span class="v-num v-9 " data-id="bibleJsn">9&nbsp;</span><span class="v IS62_9" data-id="IS62_9">அதைச் சேர்த்தவர்களே அதை சாப்பிட்டு கர்த்தரைத் துதிப்பார்கள்; அதைத் தயாரித்தவர்களே என் பரிசுத்த ஸ்தலத்தின் பிராகாரங்களில் அதைக் குடிப்பார்கள்.</span>
<span class="v-num v-10 " data-id="bibleJsn">10&nbsp;</span><span class="v IS62_10" data-id="IS62_10">வாசல்கள் வழியாக நுழையுங்கள், நுழையுங்கள்; மக்களுக்கு வழியை ஒழுங்குபடுத்துங்கள்; பாதையை உயர்த்துங்கள், உயர்த்துங்கள்; அதிலுள்ள கற்களைப் பொறுக்கிப்போடுங்கள்; மக்களுக்காகக் கொடியை ஏற்றுங்கள்.</span>
<span class="v-num v-11 " data-id="bibleJsn">11&nbsp;</span><span class="v IS62_11" data-id="IS62_11">நீங்கள் மகளாகிய சீயோனை நோக்கி: இதோ, உன் இரட்சிப்பு வருகிறது; இதோ, அவர் கொடுக்கும் பலன் அவரோடும், அவர் செய்யும் பிரதிபலன் அவர் முன்பாகவும் வருகிறது என்று சொல்லுங்கள் என்று, கர்த்தர் பூமியின் கடைசிவரைக்கும் கூறுகிறார்.</span>
<span class="v-num v-12 " data-id="bibleJsn">12&nbsp;</span><span class="v IS62_12" data-id="IS62_12">அவர்களைப் பரிசுத்த மக்களென்றும், கர்த்தரால் காப்பாற்றப்பட்டவர்களென்றும் சொல்லுவார்கள்; நீ தேடிக்கொள்ளப்பட்டதென்றும், கைவிடப்படாத நகரமென்றும் பெயர்பெறுவாய்.</span>
</div>

</div><br>
<div class="footnotes">

</div>


</div></div>
</body>


</html>