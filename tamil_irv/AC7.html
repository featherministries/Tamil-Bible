<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>அப்போஸ்தலருடைய நடபடிகள் 7 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="AC.html">Chapter List</a><a class="location" href="AC.html">அப்போஸ்தலருடைய நடபடிகள் 7</a><a class="prev" href="AC6.html">&lt;</a>
<a class="home" href="../index.html">&#9776;</a> 
<a class="next" href="AC8.html">&gt;</a>
</div></div>
<div class="section chapter AC AC7 tamil_irv tam " dir="ltr" lang="tam" data-id="AC7" data-nextid="AC8" data-previd="AC6"><br>
<div class="c">7</div>
<div class="s">ஆலோசனைச் சங்கத்திற்கு முன் ஸ்தேவான்</div>
<div class="p">
<span class="v-num v-1 " data-id="bibleJsn">1&nbsp;</span><span class="v AC7_1" data-id="AC7_1">பிரதான ஆசாரியன் அவனை நோக்கி: காரியம் இப்படியா இருக்கிறது என்று கேட்டான்.</span>
<span class="v-num v-2 " data-id="bibleJsn">2&nbsp;</span><span class="v AC7_2" data-id="AC7_2">அதற்கு அவன்: சகோதரர்களே, தகப்பன்மார்களே, கேளுங்கள். நம்முடைய முற்பிதாவாகிய ஆபிரகாம் காரானூரிலே குடியிருக்கிறதற்கு முன்பே மெசொப்பொத்தாமியா நாட்டிலே இருக்கும்போது மகிமையின் தேவன் அவனுக்குத் தரிசனமாகி:</span>
<span class="v-num v-3 " data-id="bibleJsn">3&nbsp;</span><span class="v AC7_3" data-id="AC7_3">நீ உன் தேசத்தையும் உன் இனத்தையும்விட்டுப் புறப்பட்டு, நான் உனக்குக் காண்பிக்கும் தேசத்திற்குப் போ என்றார்.</span>
<span class="v-num v-4 " data-id="bibleJsn">4&nbsp;</span><span class="v AC7_4" data-id="AC7_4">அப்பொழுது அவன் கல்தேயர் தேசத்தைவிட்டுப் புறப்பட்டு, காரானூரிலே குடியிருந்தான். அவனுடைய தகப்பன் மரித்தபின்பு, அந்த இடத்தைவிட்டு நீங்கள் இப்பொழுது குடியிருக்கிற இந்த தேசத்திற்கு அவனை அழைத்துக்கொண்டுவந்து குடியிருக்கும்படி செய்தார்.</span>
<span class="v-num v-5 " data-id="bibleJsn">5&nbsp;</span><span class="v AC7_5" data-id="AC7_5">இதிலே ஒரு அடி நிலத்தையாவது அவனுக்கு சொத்தாகக் கொடுக்காமல், அவனுக்குப் பிள்ளையில்லாதிருக்கும்போது: உனக்கும் உனக்குப் பின்வரும் உன் சந்ததிக்கும் இதை சொத்தாகத் தருவேன் என்று அவனுக்கு வாக்குத்தத்தம்பண்ணினார்.</span>
<span class="v-num v-6 " data-id="bibleJsn">6&nbsp;</span><span class="v AC7_6" data-id="AC7_6">அப்படியே, தேவன் அவனை நோக்கி: உன் சந்ததியார் வேறு தேசத்தில் குடியிருப்பார்கள்; அந்த தேசத்தார் அவர்களை அடிமைகளாக்கி, நானூறு வருடங்கள் துன்பப்படுத்துவார்கள்.</span>
<span class="v-num v-7 " data-id="bibleJsn">7&nbsp;</span><span class="v AC7_7" data-id="AC7_7">அவர்களை அடிமைப்படுத்தும் மக்களை நான் தண்டிப்பேன். அதற்குப்பின்பு அவர்கள் புறப்பட்டுவந்து இந்த இடத்திலே எனக்கு ஆராதனை செய்வார்கள் என்றார்.</span>
<span class="v-num v-8 " data-id="bibleJsn">8&nbsp;</span><span class="v AC7_8" data-id="AC7_8">மேலும் விருத்தசேதன உடன்படிக்கையையும் அவனுக்கு ஏற்படுத்தினார். அந்தப்படியே அவன் ஈசாக்கைப் பெற்றபோது, எட்டாம் நாளிலே அவனுக்கு விருத்தசேதனம்பண்ணினான். ஈசாக்கு யாக்கோபையும், யாக்கோபு பன்னிரண்டு கோத்திரப்பிதாக்களையும் பெற்றார்கள்.</span>
<span class="v-num v-9 " data-id="bibleJsn">9&nbsp;</span><span class="v AC7_9" data-id="AC7_9">அந்தக் கோத்திரப்பிதாக்கள் பொறாமைகொண்டு யோசேப்பை எகிப்துக்குக் கொண்டுபோகும்படியாக விற்றுப்போட்டார்கள்.</span>
<span class="v-num v-10 " data-id="bibleJsn">10&nbsp;</span><span class="v AC7_10" data-id="AC7_10">தேவனோ அவனோடிருந்து, எல்லா உபத்திரவங்களில் இருந்தும் அவனை விடுவித்து, எகிப்தின் ராஜாவாகிய பார்வோனிடம் அவனுக்கு தயவையும் ஞானத்தையும் அருளினார்; அந்த ராஜா அவனை எகிப்துதேசத்திற்கும் தன் வீடு அனைத்திற்கும் அதிகாரியாக ஏற்படுத்தினான்.</span>
<span class="v-num v-11 " data-id="bibleJsn">11&nbsp;</span><span class="v AC7_11" data-id="AC7_11">பின்பு எகிப்து கானான் என்னும் தேசங்களிலெங்கும் பஞ்சமும் அதிக வருத்தமும் உண்டாகி, நம்முடைய முற்பிதாக்களுக்கு ஆகாரம் கிடைக்காமல்போனது.</span>
<span class="v-num v-12 " data-id="bibleJsn">12&nbsp;</span><span class="v AC7_12" data-id="AC7_12">அப்பொழுது எகிப்திலே தானியம் உண்டு என்று யாக்கோபு கேள்விப்பட்டு, யோசேப்புடைய மூத்த சகோதரர்களை முதல்முறை அனுப்பினான்.</span>
<span class="v-num v-13 " data-id="bibleJsn">13&nbsp;</span><span class="v AC7_13" data-id="AC7_13">இரண்டாம்முறை யோசேப்பு தன்னுடைய சகோதரர்களுக்குத் தன்னைத் தெரியப்படுத்தினான். யோசேப்புடைய வம்சமும் பார்வோனுக்குத் தெரியவந்தது.</span>
<span class="v-num v-14 " data-id="bibleJsn">14&nbsp;</span><span class="v AC7_14" data-id="AC7_14">பின்பு யோசேப்பு, தன்னுடைய தகப்பன் யாக்கோபையும் தன்னுடைய இனத்தார் எழுபத்தைந்துபேரையும் அழைத்துவரும்படி அனுப்பினான்.</span>
<span class="v-num v-15 " data-id="bibleJsn">15&nbsp;</span><span class="v AC7_15" data-id="AC7_15">அந்தப்படி யாக்கோபு எகிப்துக்குப் போனான். அவனும் நம்முடைய முற்பிதாக்களும் மரித்து,</span>
<span class="v-num v-16 " data-id="bibleJsn">16&nbsp;</span><span class="v AC7_16" data-id="AC7_16">அங்கேயிருந்து சீகேமுக்குக் கொண்டுவரப்பட்டு, ஆபிரகாம் சீகேமின் தகப்பனாகிய ஏமோருடைய சந்ததியாரிடத்தில் விலைக்கு வாங்கியிருந்த கல்லறையில் வைக்கப்பட்டார்கள்.</span>
<span class="v-num v-17 " data-id="bibleJsn">17&nbsp;</span><span class="v AC7_17" data-id="AC7_17">ஆபிரகாமுக்கு தேவன் ஆணையிட்டு அருளின வாக்குத்தத்தம் நிறைவேறும் நேரம் நெருங்கியபோது,</span>
<span class="v-num v-18 " data-id="bibleJsn">18&nbsp;</span><span class="v AC7_18" data-id="AC7_18">யோசேப்பைத் தெரியாத வேறொரு ராஜா தோன்றின காலம்வரையிலும், மக்கள் எகிப்திலே பலுகிப் பெருகினார்கள்.</span>
<span class="v-num v-19 " data-id="bibleJsn">19&nbsp;</span><span class="v AC7_19" data-id="AC7_19">அவன் நம்முடைய மக்களை வஞ்சகமாக நடப்பித்து, நம்முடைய முற்பிதாக்களின் குழந்தைகள் உயிரோடிராதபடிக்கு அவர்கள் அவைகளை வெளியே போட்டுவிடும்படி செய்து, அவர்களை உபத்திரவப்படுத்தினான்.</span>
<span class="v-num v-20 " data-id="bibleJsn">20&nbsp;</span><span class="v AC7_20" data-id="AC7_20">அக்காலத்திலே மோசே பிறந்து, மிகுந்த அழகுள்ளவனாக இருந்து, மூன்று மாதங்கள் தன் தகப்பன் வீட்டிலே வளர்க்கப்பட்டான்.</span>
<span class="v-num v-21 " data-id="bibleJsn">21&nbsp;</span><span class="v AC7_21" data-id="AC7_21">அவன் வீட்டிற்கு வெளியே போட்டுவிடப்பட்டபோது, பார்வோனுடைய மகள் அவனை எடுத்துத் தனக்குப் பிள்ளையாக வளர்த்தாள்.</span>
<span class="v-num v-22 " data-id="bibleJsn">22&nbsp;</span><span class="v AC7_22" data-id="AC7_22">மோசே எகிப்தியருடைய எல்லா சாஸ்திரங்களிலும் கற்பிக்கப்பட்டு, வாக்கிலும் செய்கையிலும் வல்லவனானான்.</span>
<span class="v-num v-23 " data-id="bibleJsn">23&nbsp;</span><span class="v AC7_23" data-id="AC7_23">அவனுக்கு நாற்பது வயதானபோது, இஸ்ரவேலின் பிள்ளைகளாகிய தன்னுடைய சகோதரர்களைக் கண்டு சந்திக்கும்படி அவனுடைய இருதயத்தில் தோன்றியது.</span>
<span class="v-num v-24 " data-id="bibleJsn">24&nbsp;</span><span class="v AC7_24" data-id="AC7_24">அப்பொழுது அவர்களில் ஒருவன் அநியாயமாக நடத்தப்படுகிறதை அவன் கண்டு, அவனுக்குத் துணையாக இருந்து, எகிப்தியனை வெட்டி, துன்பப்பட்டவனுக்கு நியாயம் செய்தான்.</span>
<span class="v-num v-25 " data-id="bibleJsn">25&nbsp;</span><span class="v AC7_25" data-id="AC7_25">தன்னுடைய கையினாலே தேவன் தங்களுக்கு விடுதலையைத் தருவார் என்பதைத் தன்னுடைய சகோதரர்கள் தெரிந்துகொள்வார்களென்று அவன் நினைத்தான்; அவர்களோ அதை தெரிந்துகொள்ளவில்லை.</span>
<span class="v-num v-26 " data-id="bibleJsn">26&nbsp;</span><span class="v AC7_26" data-id="AC7_26">மறுநாளிலே சண்டைபண்ணிக்கொண்டிருக்கிற இரண்டுபேரை அவன் கண்டு: மனிதர்களே, நீங்கள் சகோதரர்களாக இருக்கிறீர்கள்; ஒருவருக்கொருவர் அநியாயம் செய்கிறது என்ன என்று, அவர்களைச் சமாதானப்படுத்தும்படி பேசினான்.</span>
<span class="v-num v-27 " data-id="bibleJsn">27&nbsp;</span><span class="v AC7_27" data-id="AC7_27">ஆனால் மற்றவனுக்கு அநியாயஞ்செய்தவன் அவனைப் பிடித்துத் தள்ளி: எங்கள்மேல் அதிகாரியாகவும், நியாயாதிபதியாகவும் உன்னை நியமித்தவன் யார்?</span>
<span class="v-num v-28 " data-id="bibleJsn">28&nbsp;</span><span class="v AC7_28" data-id="AC7_28">நேற்று நீ அந்த எகிப்தியனைக் கொன்றதுபோல என்னையும் கொன்றுபோட நினைக்கிறாயோ என்றான்.</span>
<span class="v-num v-29 " data-id="bibleJsn">29&nbsp;</span><span class="v AC7_29" data-id="AC7_29">இந்த வார்த்தையினிமித்தம் மோசே ஓடிப்போய், மீதியான் தேசத்திலே வசித்து வந்தான்; அங்கே இருக்கும்போது அவனுக்கு இரண்டு குமாரர்கள் பிறந்தார்கள்.</span>
<span class="v-num v-30 " data-id="bibleJsn">30&nbsp;</span><span class="v AC7_30" data-id="AC7_30">நாற்பது வருடங்கள் முடிந்தபின்பு, சீனாய்மலையின் வனாந்திரத்திலே கர்த்தருடைய தூதன் முட்செடி எரிகிற அக்கினிஜூவாலையிலே அவனுக்குத் தரிசனமானார்.</span>
<span class="v-num v-31 " data-id="bibleJsn">31&nbsp;</span><span class="v AC7_31" data-id="AC7_31">மோசே அந்தத் தரிசனத்தைக் கண்டு, அதிசயப்பட்டு, அதை உற்றுப்பார்க்கும்படி அருகில் வரும்போது:</span>
<span class="v-num v-32 " data-id="bibleJsn">32&nbsp;</span><span class="v AC7_32" data-id="AC7_32">நான் ஆபிரகாமின் தேவனும் ஈசாக்கின் தேவனும் யாக்கோபின் தேவனுமாகிய உன் முற்பிதாக்களுடைய தேவனாக இருக்கிறேன் என்று கர்த்தர் உரைத்த சத்தம் அவனுக்குக் கேட்டது. அப்பொழுது மோசே நடுக்கமடைந்து, உற்றுப்பார்க்கத் துணிச்சல் இல்லாமலிருந்தான்.</span>
<span class="v-num v-33 " data-id="bibleJsn">33&nbsp;</span><span class="v AC7_33" data-id="AC7_33">பின்னும் கர்த்தர் அவனை நோக்கி: உன் பாதங்களிலிருக்கிற காலணிகளைக் கழற்றிப்போடு; நீ நிற்கிற இடம் பரிசுத்த பூமியாக இருக்கிறது.</span>
<span class="v-num v-34 " data-id="bibleJsn">34&nbsp;</span><span class="v AC7_34" data-id="AC7_34">எகிப்திலிருக்கிற என் மக்களின் உபத்திரவத்தை நான் கண்டு, அவர்கள் பெருமூச்சைக்கேட்டு, அவர்களை விடுவிக்கும்படி இறங்கினேன்; ஆகவே, நீ வா, நான் உன்னை எகிப்திற்கு அனுப்புவேன் என்றார்.</span>
<span class="v-num v-35 " data-id="bibleJsn">35&nbsp;</span><span class="v AC7_35" data-id="AC7_35">உன்னை அதிகாரியாகவும் நியாயாதிபதியாகவும் நியமித்தவன் யார் என்று சொல்லி அவர்கள் நிராகரித்த இந்த மோசேயைத்தான் தேவன், முட்செடியில் அவனுக்குத் தரிசனமான தூதனாலே தலைவனாகவும் மீட்பனாகவும் அனுப்பினார்.</span>
<span class="v-num v-36 " data-id="bibleJsn">36&nbsp;</span><span class="v AC7_36" data-id="AC7_36">இவனே அவர்களை அங்கேயிருந்து அழைத்துக்கொண்டுவந்து, எகிப்து தேசத்திலேயும் செங்கடலிலேயும், நாற்பது வருடகாலமாக வனாந்திரத்திலேயும், அற்புதங்களையும் அடையாளங்களையும் செய்தான்.</span>
<span class="v-num v-37 " data-id="bibleJsn">37&nbsp;</span><span class="v AC7_37" data-id="AC7_37">இஸ்ரவேல் மக்களை நோக்கி: உங்களுடைய தேவனாகிய கர்த்தர் உங்களுடைய சகோதரர்களிலிருந்து என்னைப்போல ஒரு தீர்க்கதரிசியை உங்களுக்காக ஏற்படுத்துவார், அவர் சொல்வதை கேட்பீர்களாக என்று சொன்னவனும் இந்த மோசேயே.</span>
<span class="v-num v-38 " data-id="bibleJsn">38&nbsp;</span><span class="v AC7_38" data-id="AC7_38">சீனாய்மலையில் தன்னோடு பேசின தூதனோடும் நம்முடைய முற்பிதாக்களோடும் வனாந்திரத்தில் இருந்தவனும், நமக்குக் கொடுக்கும்படி ஜீவவார்த்தைகளைப் பெற்றவனும் இவனே.</span>
<span class="v-num v-39 " data-id="bibleJsn">39&nbsp;</span><span class="v AC7_39" data-id="AC7_39">இவனுக்கு நம்முடைய முற்பிதாக்கள் கீழ்ப்படிய மனமில்லாமல், இவனைத் தள்ளிவிட்டு, தங்களுடைய இருதயங்களில் எகிப்துக்குத் திரும்பி,</span>
<span class="v-num v-40 " data-id="bibleJsn">40&nbsp;</span><span class="v AC7_40" data-id="AC7_40">ஆரோனை நோக்கி: எகிப்துதேசத்திலிருந்து எங்களை அழைத்துக்கொண்டுவந்த அந்த மோசேக்கு என்ன ஆனதோ தெரியாது; ஆதலால் எங்களுக்கு முன்னேசெல்லும் தெய்வங்களை எங்களுக்கு உண்டுபண்ணும் என்று சொல்லி;</span>
<span class="v-num v-41 " data-id="bibleJsn">41&nbsp;</span><span class="v AC7_41" data-id="AC7_41">அந்த நாட்களில் ஒரு கன்றுக்குட்டியை உண்டுபண்ணி, அந்த விக்கிரகத்திற்குப் பலியிட்டு, தங்களுடைய கைவேலைகளில் மகிழ்ந்திருந்தார்கள்.</span>
<span class="v-num v-42 " data-id="bibleJsn">42&nbsp;</span><span class="v AC7_42" data-id="AC7_42">அப்பொழுது தேவன் அவர்களைவிட்டு விலகி, வானத்தின் கோள்களுக்கு ஆராதனைசெய்ய அவர்களை ஒப்புக்கொடுத்தார். அதைக்குறித்து: இஸ்ரவேல் வம்சத்தாரே, நீங்கள் வனாந்திரத்திலிருந்த நாற்பது வருடங்கள்வரையில் காணிக்கைகளையும் பலிகளையும் எனக்குச் செலுத்தினீர்களோ என்றும்,</span>
<span class="v-num v-43 " data-id="bibleJsn">43&nbsp;</span><span class="v AC7_43" data-id="AC7_43">பணிந்துகொள்ளும்படி நீங்கள் உண்டாக்கின சொரூபங்களாகிய மோளோகினுடைய கூடாரத்தையும், உங்களுடைய தேவனாகிய ரெம்பான் என்னும் நட்சத்திர சொரூபத்தையும் சுமந்தீர்களே; ஆகவே, உங்களைப் பாபிலோனுக்கு அப்புறத்திலே குடிபோகப்பண்ணுவேன் என்றும் தீர்க்கதரிசிகளின் புத்தகத்தில் எழுதியிருக்கிறதே.</span>
<span class="v-num v-44 " data-id="bibleJsn">44&nbsp;</span><span class="v AC7_44" data-id="AC7_44">மேலும் நீ பார்த்த மாதிரியின்படியே சாட்சியின் கூடாரத்தை உண்டுபண்ணு என்று மோசேயுடனே பேசினவர் கட்டளையிட்டபடி, அந்தக் கூடாரம் வனாந்திரத்திலே நம்முடைய முற்பிதாக்களோடு இருந்தது.</span>
<span class="v-num v-45 " data-id="bibleJsn">45&nbsp;</span><span class="v AC7_45" data-id="AC7_45">மேலும், யோசுவாவோடுகூட நம்முடைய முற்பிதாக்கள் அதைப் பெற்றுக்கொண்டு, தேவன் அவர்களுக்கு முன்பாகத் துரத்திவிட்ட யூதரல்லாதவர்களுடைய தேசத்தை அவர்கள் கைப்பற்றிக்கொள்ளும்போது, அதை அந்த தேசத்திற்கு கொண்டுவந்து தாவீதின் நாள்வரை வைத்திருந்தார்கள்.</span>
<span class="v-num v-46 " data-id="bibleJsn">46&nbsp;</span><span class="v AC7_46" data-id="AC7_46">இவன் தேவனிடத்தில் தயவு பெற்றபடியினால், யாக்கோபின் தேவனுக்கு ஒரு ஆலயத்தைத் தான் கட்டவேண்டுமென்று விண்ணப்பம்பண்ணினான்.</span>
<span class="v-num v-47 " data-id="bibleJsn">47&nbsp;</span><span class="v AC7_47" data-id="AC7_47">சாலொமோனோ அவருக்கு ஆலயத்தைக் கட்டினான்.</span>
<span class="v-num v-48 " data-id="bibleJsn">48&nbsp;</span><span class="v AC7_48" data-id="AC7_48">ஆனாலும் உன்னதமானவர் கைகளினால் செய்யப்பட்ட ஆலயங்களில் வாசம்பண்ணுவதில்லை.</span>
<span class="v-num v-49 " data-id="bibleJsn">49&nbsp;</span><span class="v AC7_49" data-id="AC7_49">வானம் எனக்குச் சிங்காசனமும் பூமி எனக்குப் பாதபடியுமாக இருக்கிறது; எனக்காக நீங்கள் எப்படிப்பட்ட வீட்டைக் கட்டுவீர்கள்; நான் தங்கியிருக்கத்தக்க இடம் எது;</span>
<span class="v-num v-50 " data-id="bibleJsn">50&nbsp;</span><span class="v AC7_50" data-id="AC7_50">இவைகள் எல்லாவற்றையும் என்னுடைய கரம் உண்டாக்கவில்லையா என்று கர்த்தர் உரைக்கிறார் என்று தீர்க்கதரிசி சொல்லியிருக்கிறானே.</span>
<span class="v-num v-51 " data-id="bibleJsn">51&nbsp;</span><span class="v AC7_51" data-id="AC7_51">வணங்காக் கழுத்துள்ளவர்களே, இருதயத்திலும் காதுகளிலும் விருத்தசேதனம் பெறாதவர்களே, உங்களுடைய முற்பிதாக்களைப்போல நீங்களும் பரிசுத்த ஆவியானவருக்கு எப்பொழுதும் எதிர்த்துநிற்கிறீர்கள்.</span>
<span class="v-num v-52 " data-id="bibleJsn">52&nbsp;</span><span class="v AC7_52" data-id="AC7_52">தீர்க்கதரிசிகளில் யாரை உங்களுடைய முற்பிதாக்கள் துன்பப்படுத்தாமல் இருந்தார்கள்? நீதிபரராகிய இயேசுவின் வருகையை முன்னறிவித்தவர்களையும் அவர்கள் கொலைசெய்தார்கள். இப்பொழுது நீங்கள் அவருக்குத் துரோகிகளும் அவரைக் கொலைசெய்த பாதகருமாக இருக்கிறீர்கள்.</span>
<span class="v-num v-53 " data-id="bibleJsn">53&nbsp;</span><span class="v AC7_53" data-id="AC7_53">தேவதூதர்களைக்கொண்டு நீங்கள் நியாயப்பிரமாணத்தைப் பெற்றிருந்தும், அதைக் கடைபிடிக்காமல்போனீர்கள் என்றான்.</span>
</div>
<div class="s">ஸ்தேவான் கல்லெறியப்படுதல்</div>
<div class="p">
<span class="v-num v-54 " data-id="bibleJsn">54&nbsp;</span><span class="v AC7_54" data-id="AC7_54">இவைகளை அவர்கள் கேட்டபொழுது மிகுந்த கோபமடைந்து, அவனைப் பார்த்துப் பல்லைக் கடித்தார்கள்.</span>
<span class="v-num v-55 " data-id="bibleJsn">55&nbsp;</span><span class="v AC7_55" data-id="AC7_55">அவன் பரிசுத்த ஆவியானவராலே நிறைந்தவனாக, வானத்தை அண்ணாந்துபார்த்து, தேவனுடைய மகிமையையும், தேவனுடைய வலதுபக்கத்தில் இயேசுவானவர் நிற்கிறதையும் பார்த்து:</span>
<span class="v-num v-56 " data-id="bibleJsn">56&nbsp;</span><span class="v AC7_56" data-id="AC7_56">அதோ வானங்கள் திறந்திருக்கிறதையும், இயேசுவானவர் தேவனுடைய வலதுபக்கத்தில் நிற்கிறதையும் காண்கிறேன் என்றான்.</span>
<span class="v-num v-57 " data-id="bibleJsn">57&nbsp;</span><span class="v AC7_57" data-id="AC7_57">அப்பொழுது அவர்கள் உரத்த சத்தமாகக் கூக்குரலிட்டுத் தங்களுடைய காதுகளை அடைத்துக்கொண்டு, ஒன்றுசேர்ந்து அவன்மேல் பாய்ந்து,</span>
<span class="v-num v-58 " data-id="bibleJsn">58&nbsp;</span><span class="v AC7_58" data-id="AC7_58">அவனை நகரத்திற்கு வெளியே தள்ளி, அவன் மீது கல்லெறிந்தார்கள். சாட்சிக்காரர்கள் தங்களுடைய ஆடைகளைக் கழற்றி, சவுல் என்னப்பட்ட ஒரு வாலிபனுடைய பாதத்தின் அருகே வைத்தார்கள்.</span>
<span class="v-num v-59 " data-id="bibleJsn">59&nbsp;</span><span class="v AC7_59" data-id="AC7_59">அப்பொழுது: கர்த்தராகிய இயேசுவே, என் ஆவியை ஏற்றுக்கொள்ளும் என்று ஸ்தேவான் தொழுதுகொள்ளும்போது, அவனைக் கல்லெறிந்தார்கள்.</span>
<span class="v-num v-60 " data-id="bibleJsn">60&nbsp;</span><span class="v AC7_60" data-id="AC7_60">அவனோ, முழங்காற்படியிட்டு: ஆண்டவரே, இவர்கள்மேல் இந்தப்பாவத்தைச் சுமத்தாமல் இரும் என்று அதிக சத்தமிட்டுச் சொன்னான். இப்படிச் சொல்லி உயிரைவிட்டான்.</span>
</div>

</div><br>
<div class="footnotes">

</div>


</div></div>
</body>


</html>