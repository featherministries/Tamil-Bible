<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>1 யோவான் 3 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="J1.html">Chapter List</a><a class="location" href="J1.html">1 யோவான் 3</a><a class="prev" href="J12.html">&lt;</a>
<a class="home" href="../index.html">&#9776;</a> 
<a class="next" href="J14.html">&gt;</a>
</div></div>
<div class="section chapter J1 J13 tamil_irv tam " dir="ltr" lang="tam" data-id="J13" data-nextid="J14" data-previd="J12"><br>
<div class="c">3</div>
<div class="p">
<span class="v-num v-1 " data-id="bibleJsn">1&nbsp;</span><span class="v J13_1" data-id="J13_1">நாம் தேவனுடைய பிள்ளைகள் என்று அழைக்கப்படுவதினாலே பிதாவானவர் நமக்குப் பாராட்டின அன்பு எவ்வளவு பெரியது என்று உணர்ந்து பாருங்கள்; உலகம் அவரை அறியாதபடியினாலே நம்மையும் அறியவில்லை.</span>
<span class="v-num v-2 " data-id="bibleJsn">2&nbsp;</span><span class="v J13_2" data-id="J13_2">பிரியமானவர்களே, இப்பொழுது தேவனுடைய பிள்ளைகளாக இருக்கிறோம், இனி எவ்விதமாக இருப்போம் என்று இன்னும் வெளிப்படவில்லை; ஆனாலும் அவர் வெளிப்படும்போது அவர் இருக்கிற பிரகாரமாகவே நாம் அவரைக் காண்பதினால், அவருடைய சாயலாக இருப்போம் என்று அறிந்திருக்கிறோம்.</span>
<span class="v-num v-3 " data-id="bibleJsn">3&nbsp;</span><span class="v J13_3" data-id="J13_3">அவர்மேல் இப்படிப்பட்ட நம்பிக்கை வைத்திருக்கிறவன் எவனும், அவர் சுத்தமுள்ளவராக இருக்கிறதுபோல, தன்னையும் சுத்திகரித்துக்கொள்ளுகிறான்.</span>
<span class="v-num v-4 " data-id="bibleJsn">4&nbsp;</span><span class="v J13_4" data-id="J13_4">பாவம் செய்கிற எவனும் நியாயப்பிரமாணத்தை மீறுகிறான்; நியாயப்பிரமாணத்தை மீறுகிறதே பாவம்.</span>
<span class="v-num v-5 " data-id="bibleJsn">5&nbsp;</span><span class="v J13_5" data-id="J13_5">அவர் நம்முடைய பாவங்களைச் சுமந்து தீர்க்க வெளிப்பட்டாரென்று அறிவீர்கள்; அவரிடத்தில் பாவம் இல்லை.</span>
<span class="v-num v-6 " data-id="bibleJsn">6&nbsp;</span><span class="v J13_6" data-id="J13_6">அவரில் நிலைத்திருக்கிற எவனும் பாவம் செய்கிறதில்லை; பாவம் செய்கிற எவனும் அவரைக் காணவும் இல்லை, அவரை அறியவும் இல்லை.</span>
<span class="v-num v-7 " data-id="bibleJsn">7&nbsp;</span><span class="v J13_7" data-id="J13_7">பிள்ளைகளே, நீங்கள் ஒருவராலும் ஏமாற்றப்படாமலிருங்கள்; நீதியைச் செய்கிறவன் அவர் நீதியுள்ளவராக இருக்கிறதுபோலத் தானும் நீதியுள்ளவனாக இருக்கிறான்.</span>
<span class="v-num v-8 " data-id="bibleJsn">8&nbsp;</span><span class="v J13_8" data-id="J13_8">பாவம் செய்கிறவன் பிசாசினால் உண்டாயிருக்கிறான்; ஏனென்றால், பிசாசானவன் ஆரம்பமுதல் பாவம் செய்கிறான், பிசாசினுடைய செயல்களை அழிப்பதற்காக தேவனுடைய குமாரன் வெளிப்பட்டார்.</span>
<span class="v-num v-9 " data-id="bibleJsn">9&nbsp;</span><span class="v J13_9" data-id="J13_9">தேவனால் பிறந்த எவனும் பாவம் செய்யமாட்டன், ஏனென்றால், அவருடைய வித்து அவனுக்குள் நிலைத்திருக்கிறது; அவன் தேவனால் பிறந்தபடியினால் பாவம் செய்யமாட்டான்.</span>
<span class="v-num v-10 " data-id="bibleJsn">10&nbsp;</span><span class="v J13_10" data-id="J13_10">இதினாலே தேவனுடைய பிள்ளைகள் யாரென்றும், பிசாசின் பிள்ளைகள் யாரென்றும் வெளிப்படும்; நீதியைச் செய்யாமலும் தன் சகோதரனில் அன்புகூராமலும் இருக்கிற எவனும் தேவனால் உண்டானவன் இல்லை.</span>
</div>
<div class="s">ஒருவரையொருவர் நேசியுங்கள்</div>
<div class="p">
<span class="v-num v-11 " data-id="bibleJsn">11&nbsp;</span><span class="v J13_11" data-id="J13_11">நாம் ஒருவரையொருவர் நேசிக்கவேண்டும் என்பதே நீங்கள் ஆரம்பமுதல் கேள்விப்பட்ட செய்தியாக இருக்கிறது.</span>
<span class="v-num v-12 " data-id="bibleJsn">12&nbsp;</span><span class="v J13_12" data-id="J13_12">சாத்தானால் உண்டாயிருந்து தன் சகோதரனைக் கொலைசெய்த காயீனைப்போல இருக்கவேண்டாம்; அவன் எதினிமித்தம் அவனைக் கொலைசெய்தான்? தன் செய்கைகள் பொல்லாதவைகளும், தன் சகோதரனுடைய செய்கைகள் நீதி உள்ளவைகளுமாக இருந்ததினிமித்தம்தானே.</span>
<span class="v-num v-13 " data-id="bibleJsn">13&nbsp;</span><span class="v J13_13" data-id="J13_13">என் சகோதர்களே, உலகம் உங்களைப் பகைத்தால் ஆச்சரியப்படாமலிருங்கள்.</span>
<span class="v-num v-14 " data-id="bibleJsn">14&nbsp;</span><span class="v J13_14" data-id="J13_14">நாம் சகோதரர்களிடம் அன்பு செலுத்துகிறபடியால், மரணத்தைவிட்டு விலகி ஜீவனுக்கு உட்பட்டிருக்கிறோம் என்று அறிந்திருக்கிறோம்; சகோதரனிடத்தில் அன்புகூராதவன் மரணத்திலே நிலைபெற்றிருக்கிறான்.</span>
<span class="v-num v-15 " data-id="bibleJsn">15&nbsp;</span><span class="v J13_15" data-id="J13_15">தன் சகோதரனைப் பகைக்கிற எவனும் மனித கொலைபாதகனாக இருக்கிறான்; மனித கொலைபாதகன் எவனோ அவனுக்குள் நித்தியஜீவன் நிலைத்திருக்காது என்று அறிவீர்கள்.</span>
<span class="v-num v-16 " data-id="bibleJsn">16&nbsp;</span><span class="v J13_16" data-id="J13_16">அவர் தம்முடைய ஜீவனை நமக்காகக் கொடுத்ததினாலே அன்பு இன்னதென்று அறிந்திருக்கிறோம்; நாமும் சகோதரர்களுக்காக ஜீவனைக் கொடுக்கக் கடனாளிகளாக இருக்கிறோம்.</span>
<span class="v-num v-17 " data-id="bibleJsn">17&nbsp;</span><span class="v J13_17" data-id="J13_17">ஒருவன் இந்த உலகத்தின் செல்வம் உடையவனாக இருந்து, தன் சகோதரனுக்கு வறுமை உண்டென்று அறிந்து, தன் இருதயத்தை அவனுக்கு அடைத்துக்கொண்டால், அவனுக்குள் தேவஅன்பு நிலைபெறுகிறது எப்படி?</span>
<span class="v-num v-18 " data-id="bibleJsn">18&nbsp;</span><span class="v J13_18" data-id="J13_18">என் பிள்ளைகளே, வசனத்தினாலும் பேச்சினாலுமல்ல, செயல்களினாலும் உண்மையினாலும் அன்பு செலுத்துவோம்.</span>
<span class="v-num v-19 " data-id="bibleJsn">19&nbsp;</span><span class="v J13_19" data-id="J13_19">இதினாலே நாம் நம்மைச் சத்தியத்திற்குரியவர்கள் என்று அறிந்து, நம்முடைய இருதயத்தை அவருக்கு முன்பாக நிச்சயப்படுத்திக்கொள்ளலாம்.</span>
<span class="v-num v-20 " data-id="bibleJsn">20&nbsp;</span><span class="v J13_20" data-id="J13_20">நம்முடைய இருதயமே நம்மைக் குற்றவாளிகளாகத் தீர்க்குமானால், தேவன் நம்முடைய இருதயத்திலும் பெரியவராக இருந்து எல்லாவற்றையும் அறிந்திருக்கிறார்.</span>
<span class="v-num v-21 " data-id="bibleJsn">21&nbsp;</span><span class="v J13_21" data-id="J13_21">பிரியமானவர்களே, நம்முடைய இருதயம் நம்மைக் குற்றவாளிகளென்று தீர்க்காமலிருந்தால், நாம் தேவனிடத்தில் நம்பிக்கைக் கொண்டிருந்து,</span>
<span class="v-num v-22 " data-id="bibleJsn">22&nbsp;</span><span class="v J13_22" data-id="J13_22">அவருடைய கட்டளைகளை நாம் கடைபிடித்து அவருக்கு முன்பாகப் பிரியமானவைகளைச் செய்கிறபடியினால் நாம் கேட்டுக்கொள்ளுகிறது எதுவோ அதை அவராலே பெற்றுக்கொள்ளுகிறோம்.</span>
<span class="v-num v-23 " data-id="bibleJsn">23&nbsp;</span><span class="v J13_23" data-id="J13_23">நாம் அவருடைய குமாரனாகிய இயேசுகிறிஸ்துவின் நாமத்தின்மேல் விசுவாசமாக இருந்து, அவர் நமக்குக் கட்டளையிட்டபடி ஒருவரிலொருவர் அன்பாக இருக்கவேண்டுமென்பதே அவருடைய கட்டளையாக இருக்கிறது.</span>
<span class="v-num v-24 " data-id="bibleJsn">24&nbsp;</span><span class="v J13_24" data-id="J13_24">அவருடைய கட்டளைகளைக் கடைப்பிடிக்கிறவன் அவரில் நிலைத்திருக்கிறான், அவரும் அவனில் நிலைத்திருக்கிறார்; அவர் நம்மில் நிலைத்திருக்கிறதை அவர் நமக்குத் தந்தருளின ஆவியானவராலே அறிந்திருக்கிறோம்.</span>
</div>

</div><br>
<div class="footnotes">

</div>


</div></div>
</body>


</html>