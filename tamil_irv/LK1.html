<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>லுூக்கா 1 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="LK.html">Chapter List</a><a class="location" href="LK.html">லுூக்கா 1</a><a class="prev" href="MK16.html">&lt;</a>
<a class="home" href="../index.html">&#9776;</a> 
<a class="next" href="LK2.html">&gt;</a>
</div></div>
<div class="section chapter LK LK1 tamil_irv tam " dir="ltr" lang="tam" data-id="LK1" data-nextid="LK2" data-previd="MK16"><br>
<div class="mt">லுூக்கா</div>
<div class="c">1</div>
<div class="s">முன்னுரை</div>
<div class="p">
<span class="v-num v-1 " data-id="bibleJsn">1&nbsp;</span><span class="v LK1_1" data-id="LK1_1">மகா கனம்பொருந்திய தேயோப்பிலுவே, நாங்கள் முழுநிச்சயமாக நம்புகிற காரியங்களை,</span>
<span class="v-num v-2 " data-id="bibleJsn">2&nbsp;</span><span class="v LK1_2" data-id="LK1_2">ஆரம்பமுதல் கண்கூடாகப் பார்த்து வசனத்தைப் போதித்தவர்கள் எங்களுக்கு ஒப்புவித்தபடியே அவைகளைக்குறித்து சரித்திரம் எழுத அநேகம்பேர் முயற்சித்தனர்.</span>
<span class="v-num v-3 " data-id="bibleJsn">3&nbsp;</span><span class="v LK1_3" data-id="LK1_3">ஆகவே, ஆரம்பமுதல் எல்லாவற்றையும் திட்டமாக விசாரித்து அறிந்த நானும் உமக்கு உபதேசிக்கப்பட்ட காரியங்களின் நிச்சயத்தை நீர் அறியவேண்டும் என்று,</span>
<span class="v-num v-4 " data-id="bibleJsn">4&nbsp;</span><span class="v LK1_4" data-id="LK1_4">அவைகளை சரியாக ஒழுங்குப்படுத்தி உமக்கு எழுதுவது எனக்கு நல்லதாகத் தோன்றியது.</span>
</div>
<div class="s">யோவான்ஸ்நானனின் பிறப்பை முன்னறிவித்தல்</div>
<div class="p">
<span class="v-num v-5 " data-id="bibleJsn">5&nbsp;</span><span class="v LK1_5" data-id="LK1_5">யூதேயாதேசத்தின் ராஜாவாகிய ஏரோதின் நாட்களில், அபியா என்னும் ஆசாரிய வம்சத்தைச் சேர்ந்த சகரியா என்னும் பெயர்கொண்ட ஆசாரியன் ஒருவன் இருந்தான். அவனுடைய மனைவி ஆரோனுடைய சந்ததியில் ஒருத்தி, அவளுடைய பெயர் எலிசபெத்து.</span>
<span class="v-num v-6 " data-id="bibleJsn">6&nbsp;</span><span class="v LK1_6" data-id="LK1_6">அவர்கள் இருவரும் கர்த்தர் கொடுத்த எல்லாக் கட்டளைகளின்படியும் நியமங்களின்படியும் குற்றமற்றவர்களாக நடந்து, தேவனுக்குமுன்பாக நீதியுள்ளவர்களாக இருந்தார்கள்.</span>
<span class="v-num v-7 " data-id="bibleJsn">7&nbsp;</span><span class="v LK1_7" data-id="LK1_7">எலிசபெத்து மலடியாக இருந்தபடியால், அவர்களுக்குப் பிள்ளையில்லாதிருந்தது; இருவரும் முதிர்வயதானவர்களாகவும் இருந்தார்கள்.</span>
<span class="v-num v-8 " data-id="bibleJsn">8&nbsp;</span><span class="v LK1_8" data-id="LK1_8">அப்படியிருக்க, அவன் தன் ஆசாரிய முறைமைகளின்படி தேவசந்நிதியிலே ஆசாரிய ஊழியம் செய்துவருகிற காலத்தில்,</span>
<span class="v-num v-9 " data-id="bibleJsn">9&nbsp;</span><span class="v LK1_9" data-id="LK1_9">ஆசாரிய ஊழிய முறைகளின்படி அவன் தேவாலயத்திற்குச் சென்று தூபம் காட்டுகிறதற்காகத் தேர்ந்தெடுக்கப்பட்டான்.</span>
<span class="v-num v-10 " data-id="bibleJsn">10&nbsp;</span><span class="v LK1_10" data-id="LK1_10">தூபம் காட்டுகிற நேரத்திலே மக்களெல்லோரும் கூட்டமாக வெளியே ஜெபம்பண்ணிக்கொண்டிருந்தார்கள்.</span>
<span class="v-num v-11 " data-id="bibleJsn">11&nbsp;</span><span class="v LK1_11" data-id="LK1_11">அப்பொழுது கர்த்தருடைய தூதன் ஒருவன் தூப பீடத்தின் வலதுபக்கத்திலே நின்று அவனுக்குத் தரிசனமானான்.</span>
<span class="v-num v-12 " data-id="bibleJsn">12&nbsp;</span><span class="v LK1_12" data-id="LK1_12">சகரியா அவனைப் பார்த்து கலங்கி, பயமடைந்தான்.</span>
<span class="v-num v-13 " data-id="bibleJsn">13&nbsp;</span><span class="v LK1_13" data-id="LK1_13">கர்த்தருடைய தூதன் அவனைப் பார்த்து: சகரியாவே, பயப்படாதே, உன் விண்ணப்பம் கேட்கப்பட்டது; உன் மனைவியாகிய எலிசபெத்து உனக்கு ஒரு குமாரனைப் பெற்றெடுப்பாள், அவனுக்கு யோவான் என்று பெயர் இடுவாயாக.</span>
<span class="v-num v-14 " data-id="bibleJsn">14&nbsp;</span><span class="v LK1_14" data-id="LK1_14">உனக்குச் சந்தோஷமும் மகிழ்ச்சியும் உண்டாகும், அவன் பிறப்பதினாலே அநேகர் சந்தோஷப்படுவார்கள்.</span>
<span class="v-num v-15 " data-id="bibleJsn">15&nbsp;</span><span class="v LK1_15" data-id="LK1_15">அவன் கர்த்தருக்கு முன்பாகப் பெரியவனாக இருப்பான், திராட்சைரசமும் மதுபானமும் குடிக்கமாட்டான், அவன் எலிசபெத்தின் கர்ப்பத்தில் இருக்கும்போதே பரிசுத்த ஆவியானவரால் நிரப்பப்பட்டிருப்பான்.</span>
<span class="v-num v-16 " data-id="bibleJsn">16&nbsp;</span><span class="v LK1_16" data-id="LK1_16">அவன் இஸ்ரவேல் வம்சத்தாரில் அநேகரைப் பாவங்களைவிட்டு, அவர்களுடைய தேவனாகிய கர்த்தரிடத்திற்குத் திருப்புவான்.</span>
<span class="v-num v-17 " data-id="bibleJsn">17&nbsp;</span><span class="v LK1_17" data-id="LK1_17">பிதாக்களுடைய இருதயங்களைப் பிள்ளைகளிடத்திற்கும், கீழ்ப்படியாதவர்களை நீதிமான்களுடைய ஞானத்திற்கும் திருப்பி, உத்தமமான மக்களை கர்த்தருக்கு ஆயத்தப்படுத்த, அவன் எலியாவின் ஆவியும் பலமும் உள்ளவனாக கர்த்தருக்கு முன்னே நடப்பான் என்றான்.</span>
<span class="v-num v-18 " data-id="bibleJsn">18&nbsp;</span><span class="v LK1_18" data-id="LK1_18">அப்பொழுது சகரியா தேவதூதனை நோக்கி: இதை நான் எப்படி அறிவேன்; நான் முதிர்வயதானவனாக இருக்கிறேன், என் மனைவியும் வயதானவளாக இருக்கிறாளே என்றான்.</span>
<span class="v-num v-19 " data-id="bibleJsn">19&nbsp;</span><span class="v LK1_19" data-id="LK1_19">தேவதூதன் அவனுக்கு மறுமொழியாக: நான் தேவ சந்நிதானத்தில் நிற்கிற காபிரியேல் என்பவன்; உன்னுடனே பேசவும், உனக்கு இந்த நற்செய்தியை அறிவிக்கவும் அனுப்பப்பட்டு வந்தேன்;</span>
<span class="v-num v-20 " data-id="bibleJsn">20&nbsp;</span><span class="v LK1_20" data-id="LK1_20">இதோ, குறித்த காலத்திலே நிறைவேறப்போகிற என் வார்த்தைகளை நீ விசுவாசிக்காதபடியால் இவைகள் நிறைவேறும் நாள்வரை நீ பேசமுடியாமல் ஊமையாக இருப்பாய் என்றான்.</span>
<span class="v-num v-21 " data-id="bibleJsn">21&nbsp;</span><span class="v LK1_21" data-id="LK1_21">மக்கள் சகரியாவுக்காக நீண்டநேரம் காத்திருந்து, அவன் தேவாலயத்தில் இருந்து வெளியே வர தாமதம் செய்ததினால் ஆச்சரியப்பட்டார்கள்.</span>
<span class="v-num v-22 " data-id="bibleJsn">22&nbsp;</span><span class="v LK1_22" data-id="LK1_22">அவன் வெளியே வந்தபோது மக்களிடத்தில் பேச முடியாமலிருந்தான்; எனவே தேவாலயத்தில் அவன் ஒரு தரிசனத்தைப் பார்த்தான் என்று அறிந்துகொண்டார்கள். அவன் ஊமையாக இருந்தபடியால் அவர்களுக்கு சைகைகாட்டினான்.</span>
<span class="v-num v-23 " data-id="bibleJsn">23&nbsp;</span><span class="v LK1_23" data-id="LK1_23">அவனுடைய ஊழியத்தின் நாட்கள் நிறைவேறினவுடனே தன் வீட்டிற்குப்போனான்.</span>
<span class="v-num v-24 " data-id="bibleJsn">24&nbsp;</span><span class="v LK1_24" data-id="LK1_24">அதற்குப்பின்பு, அவன் மனைவியாகிய எலிசபெத்து கர்ப்பந்தரித்து: மக்கள் மத்தியில் எனக்கு உண்டாயிருந்த அவமானத்தை நீக்கும்படியாகக் கர்த்தர் இந்த நாட்களில் என்மேல் இரக்கம் வைத்து,</span>
<span class="v-num v-25 " data-id="bibleJsn">25&nbsp;</span><span class="v LK1_25" data-id="LK1_25">எனக்கு இப்படிச் செய்தார் என்று சொல்லி, ஐந்து மாதங்கள் வீட்டைவிட்டு வெளியே போகாமல் இருந்தாள்.</span>
</div>
<div class="s">இயேசுவின் பிறப்பை முன்னறிவித்தல்</div>
<div class="p">
<span class="v-num v-26 " data-id="bibleJsn">26&nbsp;</span><span class="v LK1_26" data-id="LK1_26">எலிசபெத்தின் ஆறாம் மாதத்திலே காபிரியேல் என்னும் தூதன், கலிலேயாவிலுள்ள நாசரேத்து என்னும் ஊரில்,</span>
<span class="v-num v-27 " data-id="bibleJsn">27&nbsp;</span><span class="v LK1_27" data-id="LK1_27">தாவீதின் வம்சத்தை சேர்ந்த யோசேப்பு என்கிற பெயருள்ள மனிதனுக்கு நிச்சயிக்கப்பட்டிருந்த ஒரு கன்னிப் பெண்ணிடத்திற்கு தேவனாலே அனுப்பப்பட்டான்; அந்தக் கன்னிப் பெண்ணின் பெயர் மரியாள்.</span>
<span class="v-num v-28 " data-id="bibleJsn">28&nbsp;</span><span class="v LK1_28" data-id="LK1_28">அவள் இருந்த வீட்டில் தேவதூதன் தோன்றி: கிருபை பெற்றவளே, வாழ்க, கர்த்தர் உன்னுடனே இருக்கிறார், பெண்களுக்குள்ளே நீ ஆசீர்வதிக்கப்பட்டவள் என்றான்.</span>
<span class="v-num v-29 " data-id="bibleJsn">29&nbsp;</span><span class="v LK1_29" data-id="LK1_29">அவளோ அவனைப் பார்த்து, அவன் வார்த்தையினால் கலங்கி, இந்த வாழ்த்துக்கள் எப்படிப்பட்டதோ என்று சிந்தித்துக்கொண்டிருந்தாள்.</span>
<span class="v-num v-30 " data-id="bibleJsn">30&nbsp;</span><span class="v LK1_30" data-id="LK1_30">தேவதூதன் அவளை நோக்கி: மரியாளே, பயப்படாதே; நீ தேவனிடமிருந்து கிருபைபெற்றாய்.</span>
<span class="v-num v-31 " data-id="bibleJsn">31&nbsp;</span><span class="v LK1_31" data-id="LK1_31">இதோ, நீ கர்ப்பம் தரித்து ஒரு குமாரனைப் பெற்றெடுப்பாய், அவருக்கு இயேசு என்று பெயரிடுவாயாக.</span>
<span class="v-num v-32 " data-id="bibleJsn">32&nbsp;</span><span class="v LK1_32" data-id="LK1_32">அவர் பெரியவராக இருப்பார், உன்னதமானவருடைய குமாரன் எனப்படுவார்; கர்த்தராகிய தேவன் அவருடைய பிதாவாகிய தாவீதின் சிங்காசனத்தை அவருக்குக் கொடுப்பார்.</span>
<span class="v-num v-33 " data-id="bibleJsn">33&nbsp;</span><span class="v LK1_33" data-id="LK1_33">அவர் யாக்கோபின் குடும்பத்தாரை என்றென்றைக்கும் அரசாளுவார்; அவருடைய இராஜ்யத்திற்கு முடிவு இல்லை என்றான்.</span>
<span class="v-num v-34 " data-id="bibleJsn">34&nbsp;</span><span class="v LK1_34" data-id="LK1_34">அதற்கு மரியாள் தேவதூதனை நோக்கி: நான் கன்னிப்பெண்ணாய் இருக்கிறேனே, இது எப்படி நடக்கும்? என்றாள்.</span>
<span class="v-num v-35 " data-id="bibleJsn">35&nbsp;</span><span class="v LK1_35" data-id="LK1_35">தேவதூதன் அவளுக்கு மறுமொழியாக; பரிசுத்த ஆவியானவர் உன்மேல் வருவார்; உன்னதமானவருடைய பலம் உன்னை மூடும்; எனவே உன் கர்ப்பத்தில் பிறக்கும் இந்தப் பரிசுத்தக் குழந்தை, தேவனுடைய குமாரன் என்று அழைக்கப்படும்.</span>
<span class="v-num v-36 " data-id="bibleJsn">36&nbsp;</span><span class="v LK1_36" data-id="LK1_36">இதோ, உன் இனத்தைச் சேர்ந்த எலிசபெத்தும் தன்னுடைய முதிர்வயதிலே ஒரு குமாரனைக் கர்ப்பம் தரித்திருக்கிறாள்; குழந்தை இல்லாதவள் என்று சொல்லப்பட்ட அவளுக்கு இது ஆறாவது மாதம்.</span>
<span class="v-num v-37 " data-id="bibleJsn">37&nbsp;</span><span class="v LK1_37" data-id="LK1_37">தேவனாலே செய்யமுடியாத காரியம் ஒன்றும் இல்லை என்றான்.</span>
<span class="v-num v-38 " data-id="bibleJsn">38&nbsp;</span><span class="v LK1_38" data-id="LK1_38">அதற்கு மரியாள்: இதோ, நான் ஆண்டவருக்கு அடிமை, உம்முடைய வார்த்தையின்படி எனக்கு நடக்கட்டும் என்றாள். அப்பொழுது தேவதூதன் அவளைவிட்டுப் போய்விட்டான்.</span>
</div>
<div class="s">மரியாள் எலிசபெத்தை சந்தித்தல்</div>
<div class="p">
<span class="v-num v-39 " data-id="bibleJsn">39&nbsp;</span><span class="v LK1_39" data-id="LK1_39">அந்த நாளில் மரியாள் எழுந்து, மலைநாடாகிய யூதேயாவில் உள்ள ஒரு பட்டணத்திற்கு சீக்கிரமாகப்போய்,</span>
<span class="v-num v-40 " data-id="bibleJsn">40&nbsp;</span><span class="v LK1_40" data-id="LK1_40">சகரியாவின் வீட்டிற்குச் சென்று, எலிசபெத்தை வாழ்த்தினாள்.</span>
<span class="v-num v-41 " data-id="bibleJsn">41&nbsp;</span><span class="v LK1_41" data-id="LK1_41">எலிசபெத்து மரியாளுடைய வாழ்த்துக்களைக் கேட்டபொழுது, அவளுடைய கர்ப்பத்தில் இருந்த குழந்தை துள்ளியது; எலிசபெத்து பரிசுத்த ஆவியானவரால் நிரப்பப்பட்டு,</span>
<span class="v-num v-42 " data-id="bibleJsn">42&nbsp;</span><span class="v LK1_42" data-id="LK1_42">அதிக சத்தமாக: பெண்களுக்குள்ளே நீ ஆசீர்வதிக்கப்பட்டவள், உன் கர்ப்பத்தின் கனியும் ஆசீர்வதிக்கப்பட்டது.</span>
<span class="v-num v-43 " data-id="bibleJsn">43&nbsp;</span><span class="v LK1_43" data-id="LK1_43">என் ஆண்டவருடைய தாயார் என்னிடம் வர நான் என்ன பாக்கியம் செய்தேன்!</span>
<span class="v-num v-44 " data-id="bibleJsn">44&nbsp;</span><span class="v LK1_44" data-id="LK1_44">இதோ, நீ வாழ்த்தின சத்தம் என் காதில் விழுந்தவுடனே, என் கர்ப்பத்திலுள்ள குழந்தை மகிழ்ச்சியால் துள்ளியது.</span>
<span class="v-num v-45 " data-id="bibleJsn">45&nbsp;</span><span class="v LK1_45" data-id="LK1_45">விசுவாசித்தவளே, நீ பாக்கியவதி, கர்த்தராலே உனக்குச் சொல்லப்பட்டவைகள் நிறைவேறும் என்றாள்.</span>
</div>
<div class="s">மரியாளின் பாடல்</div>
<div class="p">
<span class="v-num v-46 " data-id="bibleJsn">46&nbsp;</span><span class="v LK1_46" data-id="LK1_46">அப்பொழுது மரியாள்: என் ஆத்துமா கர்த்தரை மகிமைப்படுத்துகிறது.</span>
<span class="v-num v-47 " data-id="bibleJsn">47&nbsp;</span><span class="v LK1_47" data-id="LK1_47">என் ஆவி என் இரட்சகராகிய தேவனிடம் மகிழ்ச்சியாக இருக்கிறது.</span>
<span class="v-num v-48 " data-id="bibleJsn">48&nbsp;</span><span class="v LK1_48" data-id="LK1_48">தேவன் அடிமையாகிய என்னுடைய தாழ்மையை நோக்கிப்பார்த்தார்; இதோ, இனி எல்லா வம்சங்களும் என்னை பாக்கியம் பெற்றவள் என்பார்கள்.</span>
<span class="v-num v-49 " data-id="bibleJsn">49&nbsp;</span><span class="v LK1_49" data-id="LK1_49">வல்லமையுடைய தேவன் மகிமையான காரியங்களை எனக்குச் செய்தார்; அவருடைய நாமம் பரிசுத்தமானது.</span>
<span class="v-num v-50 " data-id="bibleJsn">50&nbsp;</span><span class="v LK1_50" data-id="LK1_50">அவருடைய இரக்கம் அவருக்குப் பயந்து நடக்கிறவர்களுக்குத் தலைமுறை தலைமுறைக்கும் இருக்கும்.</span>
<span class="v-num v-51 " data-id="bibleJsn">51&nbsp;</span><span class="v LK1_51" data-id="LK1_51">அவர் தம்முடைய கரங்களினாலே வல்லமையுள்ள காரியங்களைச் செய்தார்; இருதய சிந்தைகளில் பெருமையுள்ளவர்களைச் சிதறிப்போகப்பண்ணினார்.</span>
<span class="v-num v-52 " data-id="bibleJsn">52&nbsp;</span><span class="v LK1_52" data-id="LK1_52">ராஜாக்களை பதவிகளிலிருந்து நீக்கி, தாழ்மையானவர்களை உயர்த்தினார்.</span>
<span class="v-num v-53 " data-id="bibleJsn">53&nbsp;</span><span class="v LK1_53" data-id="LK1_53">பசியுள்ளவர்களுக்கு நன்மையானதைக் கொடுத்து, செல்வந்தர்களுக்கு ஒன்றும் கொடுக்காமல் வெறுமையாக அனுப்பிவிட்டார்.</span>
<span class="v-num v-54 " data-id="bibleJsn">54&nbsp;</span><span class="v LK1_54" data-id="LK1_54">நம்முடைய முற்பிதாக்களுக்கு அவர் சொன்னபடியே, ஆபிரகாமுக்கும் அவன் வம்சத்திற்கும் எப்பொழுதும் இரக்கம் செய்ய நினைத்து,</span>
<span class="v-num v-55 " data-id="bibleJsn">55&nbsp;</span><span class="v LK1_55" data-id="LK1_55">அவருடைய மக்களாகிய இஸ்ரவேல் தேசத்தினர்களுக்கு உதவி செய்தார் என்றாள்.</span>
<span class="v-num v-56 " data-id="bibleJsn">56&nbsp;</span><span class="v LK1_56" data-id="LK1_56">மரியாள் ஏறக்குறைய மூன்று மாதங்கள் எலிசெபெத்துடன் தங்கியிருந்து, பின்பு தன் வீட்டிற்குத் திரும்பிப்போனாள்.</span>
</div>
<div class="s">யோவான்ஸ்நானனின் பிறப்பு</div>
<div class="p">
<span class="v-num v-57 " data-id="bibleJsn">57&nbsp;</span><span class="v LK1_57" data-id="LK1_57">எலிசபெத்திற்குப் பிரசவநேரம் வந்தபோது அவள் ஒரு ஆண் குழந்தையைப் பெற்றெடுத்தாள்.</span>
<span class="v-num v-58 " data-id="bibleJsn">58&nbsp;</span><span class="v LK1_58" data-id="LK1_58">கர்த்தர் அவள்மேல் எவ்வளவு இரக்கமாக இருந்தார் என்று அவள் அருகில் வசிப்பவர்களும் சொந்தங்களும் கேள்விப்பட்டு, அவளோடு சேர்ந்து சந்தோஷப்பட்டார்கள்.</span>
<span class="v-num v-59 " data-id="bibleJsn">59&nbsp;</span><span class="v LK1_59" data-id="LK1_59">எட்டாவது நாளிலே குழந்தைக்கு விருத்தசேதனம்பண்ண அவர்கள் எல்லோரும் கூடிவந்து, குழந்தையின் தகப்பனுடைய பெயராகிய சகரியா என்ற பெயரையே குழந்தைக்கும் வைக்க விரும்பினார்கள்.</span>
<span class="v-num v-60 " data-id="bibleJsn">60&nbsp;</span><span class="v LK1_60" data-id="LK1_60">அப்பொழுது எலிசெபெத்து: அப்படி வேண்டாம், குழந்தைக்கு யோவான் என்று பெயர் வைக்கவேண்டும் என்றாள்.</span>
<span class="v-num v-61 " data-id="bibleJsn">61&nbsp;</span><span class="v LK1_61" data-id="LK1_61">அதற்கு அவர்கள்: உன் உறவினர்களில் இந்தப் பெயருள்ளவன் ஒருவனும் இல்லையே என்று சொல்லி,</span>
<span class="v-num v-62 " data-id="bibleJsn">62&nbsp;</span><span class="v LK1_62" data-id="LK1_62">சகரியாவைப் பார்த்து: குழந்தைக்கு என்ன பெயர் வைக்க விரும்புகிறீர் என்று சைகையினால் கேட்டார்கள்.</span>
<span class="v-num v-63 " data-id="bibleJsn">63&nbsp;</span><span class="v LK1_63" data-id="LK1_63">அவன் எழுத்துப் பலகையைக் கேட்டு வாங்கி, இவன் பெயர் யோவான் என்று எழுதினான்; எல்லோரும் ஆச்சரியப்பட்டார்கள்.</span>
<span class="v-num v-64 " data-id="bibleJsn">64&nbsp;</span><span class="v LK1_64" data-id="LK1_64">உடனே அவனுடைய வாய் திறக்கப்பட்டது, அவன் பேசி, தேவனை ஸ்தோத்திரித்துப் புகழ்ந்தான்.</span>
<span class="v-num v-65 " data-id="bibleJsn">65&nbsp;</span><span class="v LK1_65" data-id="LK1_65">அதினால் அவர்களைச் சுற்றி வாழ்ந்த அனைவருக்கும் பயம் உண்டானது. மேலும் யூதேயா மலைநாடு முழுவதும் இந்தச் செய்தி பரவி, இதைக்குறித்து அதிகமாகப் பேசப்பட்டது.</span>
<span class="v-num v-66 " data-id="bibleJsn">66&nbsp;</span><span class="v LK1_66" data-id="LK1_66">இதைக் கேள்விப்பட்டவர்கள் எல்லோரும் தங்களுடைய மனதிலே நடந்தவைகளை நினைத்து, இந்தக் குழந்தை வளர்ந்து எப்படிப்பட்ட காரியங்களைச் செய்யுமோ என்றார்கள். கர்த்தருடைய கரம் அந்தக் குழந்தையோடு இருந்தது.</span>
</div>
<div class="s">சகரியாவின் தீர்க்கதரிசனம்</div>
<div class="p">
<span class="v-num v-67 " data-id="bibleJsn">67&nbsp;</span><span class="v LK1_67" data-id="LK1_67">அவனுடைய தகப்பனாகிய சகரியா பரிசுத்த ஆவியானவராலே நிரப்பப்பட்டு, தீர்க்கதரிசனமாக:</span>
<span class="v-num v-68 " data-id="bibleJsn">68&nbsp;</span><span class="v LK1_68" data-id="LK1_68">இஸ்ரவேலின் தேவனாகிய கர்த்தருக்கு ஸ்தோத்திரம் உண்டாவதாக.</span>
<span class="v-num v-69 " data-id="bibleJsn">69&nbsp;</span><span class="v LK1_69" data-id="LK1_69">அவர் நம்முடைய முற்பிதாக்களுக்கு வாக்குத்தத்தம்பண்ணின இரக்கத்தைச் செய்வதற்கும்;</span>
<span class="v-num v-70 " data-id="bibleJsn">70&nbsp;</span><span class="v LK1_70" data-id="LK1_70">தம்முடைய பரிசுத்த உடன்படிக்கையை நினைத்தருளி:</span>
<span class="v-num v-71 " data-id="bibleJsn">71&nbsp;</span><span class="v LK1_71" data-id="LK1_71">உங்களுடைய சத்துருக்களின் கைகளில் இருந்து நீங்கள் விடுதலையாக்கப்பட்டு, உயிரோடிருக்கும் நாட்களெல்லாம் பயமில்லாமல் எனக்கு முன்பாகப் பரிசுத்தத்தோடும் நீதியோடும் எனக்கு ஊழியம் செய்யவும் கட்டளையிடுவேன் என்று,</span>
<span class="v-num v-72 " data-id="bibleJsn">72&nbsp;</span><span class="v LK1_72" data-id="LK1_72">அவர் நம்முடைய முற்பிதாவாகிய ஆபிரகாமுக்கு கொடுத்த ஆணையை நிறைவேற்றுவதற்கும்;</span>
<span class="v-num v-73 " data-id="bibleJsn">73&nbsp;</span><span class="v LK1_73" data-id="LK1_73">ஆதிமுதல் கொண்டிருந்த தம்முடைய பரிசுத்த தீர்க்கதரிசிகளின் வாக்கினால் தேவன் சொன்னபடியே,</span>
<span class="v-num v-74 " data-id="bibleJsn">74&nbsp;</span><span class="v LK1_74" data-id="LK1_74">தமது மக்களைச் சந்தித்து மீட்டுக்கொண்டு, நம்முடைய சத்துருக்களிடம் இருந்தும், நம்மைப் பகைக்கிற எல்லோருடைய கைகளில் இருந்தும், நம்மை இரட்சிப்பதற்காக,</span>
<span class="v-num v-75 " data-id="bibleJsn">75&nbsp;</span><span class="v LK1_75" data-id="LK1_75">தம்முடைய தாசனாகிய தாவீதின் வம்சத்திலே நமக்கு ஒரு வல்லமையுள்ள இரட்சகரை அனுப்பினார்.</span>
<span class="v-num v-76 " data-id="bibleJsn">76&nbsp;</span><span class="v LK1_76" data-id="LK1_76">என் மகனே, நீ உன்னதமானவருடைய தீர்க்கதரிசி என்று அழைக்கப்படுவாய்; நீ கர்த்தருக்கு வழிகளை ஆயத்தம்பண்ணவும்,</span>
<span class="v-num v-77 " data-id="bibleJsn">77&nbsp;</span><span class="v LK1_77" data-id="LK1_77">நமது தேவனுடைய உருக்கமான இரக்கத்தினாலே அவருடைய மக்களுக்குப் பாவமன்னிப்பாகிய இரட்சிப்பைத் தெரியப்படுத்தவும், அவருக்கு முன்னே நடந்துபோவாய்.</span>
<span class="v-num v-78 " data-id="bibleJsn">78&nbsp;</span><span class="v LK1_78" data-id="LK1_78">இருளிலும், மரண பயத்திலும் உட்கார்ந்திருக்கிறவர்களுக்கு வெளிச்சம் கொடுக்கவும்,</span>
<span class="v-num v-79 " data-id="bibleJsn">79&nbsp;</span><span class="v LK1_79" data-id="LK1_79">நம்முடைய கால்களைச் சமாதானத்தின் வழியிலே நடத்தவும், அந்த இரக்கத்தினாலே உன்னதத்திலிருந்து தோன்றிய சூரியன் நம்மிடம் வந்திருக்கிறது என்றான்.</span>
<span class="v-num v-80 " data-id="bibleJsn">80&nbsp;</span><span class="v LK1_80" data-id="LK1_80">அந்தப் பிள்ளை வளர்ந்து, ஆவியிலே பெலனடைந்து, இஸ்ரவேல் மக்களுக்கு வெளிப்படையாக உபதேசிக்கும் நாள் வரும்வரைக்கும் வனாந்திரங்களிலே வாழ்ந்து வந்தான்.</span>
</div>

</div><br>
<div class="footnotes">

</div>


</div></div>
</body>


</html>