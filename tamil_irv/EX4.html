<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>யாத்திராகமம் 4 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="EX.html">Chapter List</a><a class="location" href="EX.html">யாத்திராகமம் 4</a><a class="prev" href="EX3.html">&lt;</a>
<a class="home" href="../index.html">&#9776;</a> 
<a class="next" href="EX5.html">&gt;</a>
</div></div>
<div class="section chapter EX EX4 tamil_irv tam " dir="ltr" lang="tam" data-id="EX4" data-nextid="EX5" data-previd="EX3"><br>
<div class="c">4</div>
<div class="s">மோசேக்கு தேவனின் அடையாளங்கள்</div>
<div class="p">
<span class="v-num v-1 " data-id="bibleJsn">1&nbsp;</span><span class="v EX4_1" data-id="EX4_1">அப்பொழுது மோசே: அவர்கள் என்னை நம்பமாட்டார்கள்; என்னுடைய வார்த்தையை கேட்கமாட்டார்கள்; கர்த்தர் உனக்குத் தரிசனமாகவில்லை என்று சொல்லுவார்கள் என்றான்.</span>
<span class="v-num v-2 " data-id="bibleJsn">2&nbsp;</span><span class="v EX4_2" data-id="EX4_2">கர்த்தர் அவனை நோக்கி: உன்னுடைய கையில் இருக்கிறது என்ன என்றார். ஒரு கோல் என்றான்.</span>
<span class="v-num v-3 " data-id="bibleJsn">3&nbsp;</span><span class="v EX4_3" data-id="EX4_3">அதைத் தரையிலே போடு என்றார்; அவன் அதைத் தரையிலே போட்டபோது, அது பாம்பாக மாறியது; மோசே அதற்கு விலகி ஓடினான்.</span>
<span class="v-num v-4 " data-id="bibleJsn">4&nbsp;</span><span class="v EX4_4" data-id="EX4_4">அப்பொழுது கர்த்தர் மோசேயை நோக்கி: உன்னுடைய கையை நீட்டி, அதின் வாலைப் பிடி என்றார்; அவன் தன்னுடைய கையை நீட்டி, அதைப் பிடித்தபோது, அது அவனுடைய கையிலே கோலானது.</span>
<span class="v-num v-5 " data-id="bibleJsn">5&nbsp;</span><span class="v EX4_5" data-id="EX4_5">ஆபிரகாமின் தேவனும் ஈசாக்கின் தேவனும் யாக்கோபின் தேவனுமாக இருக்கிற தங்கள் முன்னோர்களுடைய தேவனாகிய கர்த்தர் உனக்கு தரிசனமானதை அவர்கள் நம்புவதற்கு இதுவே அடையாளம் என்றார்.</span>
<span class="v-num v-6 " data-id="bibleJsn">6&nbsp;</span><span class="v EX4_6" data-id="EX4_6">மேலும், கர்த்தர் அவனை நோக்கி: உன் கையை உன்னுடைய மடியிலே போடு என்றார்; அவன் தன் கையைத் தன்னுடைய மடியிலே போட்டு, அதை வெளியே எடுக்கும்போது, இதோ, அவனுடைய கை உறைந்த பனியைப்போல வெண்குஷ்டம் பிடித்திருந்தது.</span>
<span class="v-num v-7 " data-id="bibleJsn">7&nbsp;</span><span class="v EX4_7" data-id="EX4_7">அவர்: உன்னுடைய கையைத் திரும்பவும் உன்னுடைய உன் மடியிலே போடு என்றார். அவன் தன்னுடைய கையைத் திரும்பத் தன்னுடைய மடியிலே போட்டு, மீண்டும் வெளியே எடுத்தபோது, அது திரும்ப அவனுடைய மற்றச் சதையைப்போலானது.</span>
<span class="v-num v-8 " data-id="bibleJsn">8&nbsp;</span><span class="v EX4_8" data-id="EX4_8">அப்பொழுது அவர்: முந்தின அடையாளத்தை அவர்கள் கண்டு, உன்னை நம்பாமலும் உன்னுடைய வார்த்தைகளைக் கேட்காமலும்போனால், பிந்தின அடையாளத்தைக் கண்டு நம்புவார்கள்.</span>
<span class="v-num v-9 " data-id="bibleJsn">9&nbsp;</span><span class="v EX4_9" data-id="EX4_9">இந்த இரண்டு அடையாளங்களையும் அவர்கள் நம்பாமலும், உன்னுடைய வார்த்தையைக் கேட்காமலும் இருந்தால், அப்பொழுது நீ நதியின் தண்ணீரை எடுத்து நிலத்தில் ஊற்று; நதியில் எடுத்த தண்ணீர் காய்ந்த நிலத்தில் இரத்தமாகும் என்றார்.</span>
<span class="v-num v-10 " data-id="bibleJsn">10&nbsp;</span><span class="v EX4_10" data-id="EX4_10">அப்பொழுது மோசே கர்த்தரை நோக்கி: ஆண்டவரே, இதற்கு முன்பாவது, தேவரீர் உமது அடியேனோடு பேசினதற்குப் பின்பாவது நான் பேச்சில் வல்லவன் இல்லை; நான் திக்குவாயும் மந்த நாவும் உள்ளவன் என்றான்.</span>
<span class="v-num v-11 " data-id="bibleJsn">11&nbsp;</span><span class="v EX4_11" data-id="EX4_11">அப்பொழுது கர்த்தர் அவனை நோக்கி: மனிதனுக்கு வாயை உண்டாக்கியவர் யார்? ஊமையனையும், செவிடனையும், பார்வையுள்ளவனையும், பார்வையற்றவனையும் உண்டாக்கினவர் யார்? கர்த்தராகிய நான் அல்லவா?</span>
<span class="v-num v-12 " data-id="bibleJsn">12&nbsp;</span><span class="v EX4_12" data-id="EX4_12">ஆதலால், நீ போ; நான் உன்னுடைய வாயோடு இருந்து, நீ பேசவேண்டியதை உனக்குப் போதிப்பேன் என்றார்.</span>
<span class="v-num v-13 " data-id="bibleJsn">13&nbsp;</span><span class="v EX4_13" data-id="EX4_13">அதற்கு அவன்: ஆண்டவரே. நீர் அனுப்ப விரும்புகிற யாரையாவது அனுப்பும் என்றான்.</span>
<span class="v-num v-14 " data-id="bibleJsn">14&nbsp;</span><span class="v EX4_14" data-id="EX4_14">அப்பொழுது கர்த்தர் மோசேயின்மேல் கோபப்பட்டு: லேவியனாகிய ஆரோன் உன்னுடைய சகோதரன் அல்லவா? அவன் நன்றாக பேசுகிறவன் என்று அறிவேன்; அவன் உன்னைச் சந்திக்கப் புறப்பட்டு வருகிறான்; உன்னைக் காணும்போது அவனுடைய இருதயம் மகிழும்.</span>
<span class="v-num v-15 " data-id="bibleJsn">15&nbsp;</span><span class="v EX4_15" data-id="EX4_15">நீ அவனோடு பேசி, அவன் வாயில் வார்த்தைகளைப் போடு; நான் உன்னுடைய வாயிலும் அவனுடைய வாயிலும் இருந்து, நீங்கள் செய்யவேண்டியதை உங்களுக்குக் காட்டுவேன்.</span>
<span class="v-num v-16 " data-id="bibleJsn">16&nbsp;</span><span class="v EX4_16" data-id="EX4_16">அவன் உனக்குப் பதிலாக மக்களோடு பேசுவான்; இந்தவிதமாக அவன் உனக்கு வாயாக இருப்பான்; நீ அவனுக்கு தேவனாக இருப்பாய்.</span>
<span class="v-num v-17 " data-id="bibleJsn">17&nbsp;</span><span class="v EX4_17" data-id="EX4_17">இந்தக் கோலையும் உன்னுடைய கையிலே பிடித்துக்கொண்டுபோ, இதனால் நீ அடையாளங்களைச் செய்வாய் என்றார்.</span>
</div>
<div class="s">மோசே எகிப்திற்குத் திரும்புதல்</div>
<div class="p">
<span class="v-num v-18 " data-id="bibleJsn">18&nbsp;</span><span class="v EX4_18" data-id="EX4_18">மோசே தன்னுடைய மாமனாகிய எத்திரோவிடம் வந்து: நான் எகிப்திலிருக்கிற என்னுடைய சகோதரர்களிடத்திற்குத் திரும்பிப்போய், அவர்கள் இன்னும் உயிரோடு இருக்கிறார்களா என்று பார்க்கும்படிப் புறப்பட்டுப்போக உத்தரவு தரவேண்டும் என்றான். அப்பொழுது எத்திரோ மோசேயை நோக்கி: சுகமாகப் போய்வாரும் என்றான்.</span>
<span class="v-num v-19 " data-id="bibleJsn">19&nbsp;</span><span class="v EX4_19" data-id="EX4_19">பின்னும் கர்த்தர் மீதியானிலே மோசேயை நோக்கி: நீ எகிப்திற்குத் திரும்பிப் போ, உன்னுடைய உயிரை எடுக்கத்தேடின மனிதர்கள் எல்லோரும் இறந்துபோனார்கள் என்றார்.</span>
<span class="v-num v-20 " data-id="bibleJsn">20&nbsp;</span><span class="v EX4_20" data-id="EX4_20">அப்பொழுது மோசே தன்னுடைய மனைவியையும் தன்னுடைய பிள்ளைகளையும் கழுதையின் மேல் ஏற்றிக்கொண்டு, எகிப்து தேசத்திற்குத் திரும்பினான்; தேவனுடைய கோலையும் மோசே தன்னுடைய கையிலே பிடித்துக்கொண்டு போனான்.</span>
<span class="v-num v-21 " data-id="bibleJsn">21&nbsp;</span><span class="v EX4_21" data-id="EX4_21">அப்பொழுது கர்த்தர் மோசேயை நோக்கி: நீ எகிப்திலே திரும்பிப்போய்ச் சேர்ந்தபின்பு, நான் உன்னுடைய கையில் கொடுத்திருக்கிற அற்புதங்கள் யாவையும் பார்வோனுக்கு முன்பாக செய்யும்படி எச்சரிக்கையாக இரு; ஆனாலும், நான் அவனுடைய இருதயத்தைக் கடினப்படுத்துவேன்; அவன் மக்களைப் போகவிடமாட்டான்.</span>
<span class="v-num v-22 " data-id="bibleJsn">22&nbsp;</span><span class="v EX4_22" data-id="EX4_22">அப்பொழுது நீ பார்வோனோடு சொல்லவேண்டியது என்னவென்றால்: இஸ்ரவேல் என்னுடைய மகன், என்னுடைய மூத்தமகன்.</span>
<span class="v-num v-23 " data-id="bibleJsn">23&nbsp;</span><span class="v EX4_23" data-id="EX4_23">எனக்கு ஆராதனை செய்யும்படி என்னுடைய மகனை அனுப்பிவிடு என்று கட்டளையிடுகிறேன்; அவனை விடமாட்டேன் என்று சொன்னால் நான் உன்னுடைய மகனை, உன்னுடைய மூத்தமகனை கொல்லுவேன் என்று கர்த்தர் சொன்னார் என்று சொல் என்றார்.</span>
<span class="v-num v-24 " data-id="bibleJsn">24&nbsp;</span><span class="v EX4_24" data-id="EX4_24">வழியிலே தங்கும் இடத்தில் கர்த்தர் மோசேக்கு எதிராக வந்து, அவனைக் கொல்லநினைத்தார்.</span>
<span class="v-num v-25 " data-id="bibleJsn">25&nbsp;</span><span class="v EX4_25" data-id="EX4_25">அப்பொழுது சிப்போராள் ஒரு கூர்மையான கல்லை எடுத்து, தன் மகனுடைய நுனித்தோலை அறுத்து, அதை அவனுடைய கால்களுக்கு முன்பாக போட்டு: நீர் எனக்கு இரத்தசம்பந்தமான கணவன் என்றாள்.</span>
<span class="v-num v-26 " data-id="bibleJsn">26&nbsp;</span><span class="v EX4_26" data-id="EX4_26">பின்பு அவர் அவனைவிட்டு விலகினார். அப்பொழுது அவள்: விருத்தசேதனத்தினால் நீர் எனக்கு இரத்தசம்பந்தமான கணவன் என்றாள்.</span>
</div>
<div class="p">
<span class="v-num v-27 " data-id="bibleJsn">27&nbsp;</span><span class="v EX4_27" data-id="EX4_27">கர்த்தர் ஆரோனை நோக்கி: நீ வனாந்திரத்தில் மோசேயை சந்திக்கப்போ என்றார். அவன் போய், தேவனுடைய மலையில் அவனைச் சந்தித்து, அவனை முத்தமிட்டான்.</span>
<span class="v-num v-28 " data-id="bibleJsn">28&nbsp;</span><span class="v EX4_28" data-id="EX4_28">அப்பொழுது மோசே தன்னை அனுப்பின கர்த்தருடைய எல்லா வார்த்தைகளையும் அவர் தனக்குக் கட்டளையிட்ட எல்லா அடையாளங்களையும் ஆரோனுக்குத் தெரிவித்தான்.</span>
<span class="v-num v-29 " data-id="bibleJsn">29&nbsp;</span><span class="v EX4_29" data-id="EX4_29">மோசேயும் ஆரோனும் போய், இஸ்ரவேலர்களுடைய மூப்பர்கள் எல்லோரையும் கூடிவரச் செய்தார்கள்.</span>
<span class="v-num v-30 " data-id="bibleJsn">30&nbsp;</span><span class="v EX4_30" data-id="EX4_30">கர்த்தர் மோசேக்குச் சொல்லிய எல்லா வார்த்தைகளையும் ஆரோன் சொல்லி, மக்களின் கண்களுக்கு முன்பாக அந்த அடையாளங்களையும் செய்தான்.</span>
<span class="v-num v-31 " data-id="bibleJsn">31&nbsp;</span><span class="v EX4_31" data-id="EX4_31">மக்கள் விசுவாசித்தார்கள்; கர்த்தர் இஸ்ரவேலர்களைச் சந்தித்தார் என்றும், அவர்களுடைய உபத்திரவங்களைக் கண்ணோக்கிப் பார்த்தார் என்றும், அவர்கள் கேட்டபோது, தலைகுனிந்து தொழுதுகொண்டார்கள்.</span>
</div>

</div><br>
<div class="footnotes">

</div>


</div></div>
</body>


</html>