<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>யாத்திராகமம் 28 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="EX.html">Chapter List</a><a class="location" href="EX.html">யாத்திராகமம் 28</a><a class="prev" href="EX27.html">&lt;</a>
<a class="home" href="../index.html">&#9776;</a> 
<a class="next" href="EX29.html">&gt;</a>
</div></div>
<div class="section chapter EX EX28 tamil_irv tam " dir="ltr" lang="tam" data-id="EX28" data-nextid="EX29" data-previd="EX27"><br>
<div class="c">28</div>
<div class="s">ஆசாரிய உடை</div>
<div class="p">
<span class="v-num v-1 " data-id="bibleJsn">1&nbsp;</span><span class="v EX28_1" data-id="EX28_1">உன்னுடைய சகோதரனாகிய ஆரோன் எனக்கு ஆசாரிய ஊழியம் செய்யும்படி, நீ ஆரோனையும் அவனோடு அவனுடைய மகன்களாகிய நாதாப், அபியூ, எலெயாசார், இத்தாமார் என்னும் ஆரோனின் மகன்களையும் இஸ்ரவேலர்களிலிருந்து பிரித்து, உன்னிடம் சேர்த்துக்கொள்.</span>
<span class="v-num v-2 " data-id="bibleJsn">2&nbsp;</span><span class="v EX28_2" data-id="EX28_2">உன்னுடைய சகோதரனாகிய ஆரோனுக்கு, மகிமையும் அலங்காரமுமாக இருக்கும்படி, பரிசுத்த ஆடைகளை உண்டாக்கு.</span>
<span class="v-num v-3 " data-id="bibleJsn">3&nbsp;</span><span class="v EX28_3" data-id="EX28_3">ஆரோன் எனக்கு ஆசாரிய ஊழியம் செய்ய அவனைப் பரிசுத்தப்படுத்தும்படி அவனுக்கு ஆடைகளை உண்டாக்க, நான் ஞானத்தின் ஆவியால் நிரப்பின விவேகமான இருதயமுள்ள எல்லாரோடும் நீ சொல்லு.</span>
<span class="v-num v-4 " data-id="bibleJsn">4&nbsp;</span><span class="v EX28_4" data-id="EX28_4">அவர்கள் உண்டாக்கவேண்டிய ஆடைகள்; மார்ப்பதக்கமும், ஏபோத்தும், அங்கியும், வேலைப்பாடுடன் நெய்யப்பட்ட உள்சட்டையும், தலைப்பாகையும், இடுப்புவாருமே. உன்னுடைய சகோதரனாகிய ஆரோன் எனக்கு ஆசாரிய ஊழியம் செய்யும்படி, அவனுக்கும் அவனுடைய மகன்களுக்கும் பரிசுத்த ஆடைகளை உண்டாக்கவேண்டும்.</span>
<span class="v-num v-5 " data-id="bibleJsn">5&nbsp;</span><span class="v EX28_5" data-id="EX28_5">அவர்கள் பொன்னும் இளநீலநூலும் இரத்தாம்பரநூலும் சிவப்புநூலும் மெல்லிய பஞ்சுநூலும் சேகரிக்கட்டும்.</span>
</div>
<div class="s">ஏபோத்து</div>
<div class="p">
<span class="v-num v-6 " data-id="bibleJsn">6&nbsp;</span><span class="v EX28_6" data-id="EX28_6">ஏபோத்தைப் பொன்னினாலும் இளநீலநூலாலும் இரத்தாம்பரநூலாலும் சிவப்புநூலாலும் திரித்த மெல்லிய பஞ்சுநூலாலும் விசித்திரவேலையாகச் செய்யட்டும்.</span>
<span class="v-num v-7 " data-id="bibleJsn">7&nbsp;</span><span class="v EX28_7" data-id="EX28_7">அது ஒன்றாக இணைக்கப்படும்படி, இரண்டு தோள்துண்டுகளின்மேலும், அதின் இரண்டு முனைகளும் சேர்க்கப்படவேண்டும்.</span>
<span class="v-num v-8 " data-id="bibleJsn">8&nbsp;</span><span class="v EX28_8" data-id="EX28_8">அந்த ஏபோத்தின்மேல் இருக்கவேண்டிய வேலைப்பாடு மிகுந்த வார்க்கச்சை அந்த வேலையைப்போலவே, பொன்னினாலும் இளநீலநூலாலும் இரத்தாம்பரநூலாலும் சிவப்புநூலாலும் திரித்த மெல்லிய பஞ்சுநூலாலும் செய்யப்பட்டு, அதனோடு ஒன்றாக இருக்கவேண்டும்.</span>
<span class="v-num v-9 " data-id="bibleJsn">9&nbsp;</span><span class="v EX28_9" data-id="EX28_9">பின்னும் நீ இரண்டு கோமேதகக்கற்களை எடுத்து, இஸ்ரவேலின் பன்னிரண்டு மகன்களின் பெயர்களை அவைகளில் வெட்டுவாயாக.</span>
<span class="v-num v-10 " data-id="bibleJsn">10&nbsp;</span><span class="v EX28_10" data-id="EX28_10">அவர்கள் பிறந்த வரிசையின்படி, அவர்களுடைய பெயர்களில் ஆறு பெயர்கள் ஒரு கல்லிலும், மற்ற ஆறு பெயர்கள் மறுகல்லிலும் இருக்கவேண்டும்.</span>
<span class="v-num v-11 " data-id="bibleJsn">11&nbsp;</span><span class="v EX28_11" data-id="EX28_11">இரத்தினங்களில் முத்திரை வெட்டுகிறவர்கள் செய்யும் வேலைக்கு ஒப்பாக அந்த இரண்டு கற்களிலும் இஸ்ரவேலின் பன்னிரண்டு மகன்களின் பெயர்களை வெட்டி, அவைகளைப் பொன் குவளைகளில் பதி.</span>
<span class="v-num v-12 " data-id="bibleJsn">12&nbsp;</span><span class="v EX28_12" data-id="EX28_12">ஆரோன் கர்த்தருக்கு முன்பாகத் தன்னுடைய இரண்டு தோள்களின்மேலும் இஸ்ரவேல் மகன்களின் பெயர்களை ஞாபகக்குறியாகச் சுமந்துவர, அந்த இரண்டு கற்களையும் ஏபோத்து தோள்களின்மேல் அவர்களை நினைக்கும்படி கற்களாக வைக்கவேண்டும்.</span>
<span class="v-num v-13 " data-id="bibleJsn">13&nbsp;</span><span class="v EX28_13" data-id="EX28_13">பொன்னினால் வளையங்களைச்செய்து,</span>
<span class="v-num v-14 " data-id="bibleJsn">14&nbsp;</span><span class="v EX28_14" data-id="EX28_14">சரியான அளவுக்குப் பின்னல்வேலையான இரண்டு சங்கிலிகளையும், சுத்தப்பொன்னினால் உண்டாக்கி, அந்தச் சங்கிலிகளை அந்த வளையங்களில் பூட்டு.</span>
</div>
<div class="s">மார்ப்பதக்கம்</div>
<div class="p">
<span class="v-num v-15 " data-id="bibleJsn">15&nbsp;</span><span class="v EX28_15" data-id="EX28_15">நியாயவிதி மார்ப்பதக்கத்தையும் விசித்திரவேலையாகச் செய்; அதை ஏபோத்து வேலைக்கு ஒப்பாகப் பொன்னினாலும் இளநீலநூலாலும் இரத்தாம்பரநூலாலும் திரித்த மெல்லிய பஞ்சுநூலாலும் செய்வாயாக.</span>
<span class="v-num v-16 " data-id="bibleJsn">16&nbsp;</span><span class="v EX28_16" data-id="EX28_16">அது சதுரமும் இரட்டையும், ஒரு சாண் நீளமும் ஒரு சாண் அகலமுமாக இருக்கவேண்டும்.</span>
<span class="v-num v-17 " data-id="bibleJsn">17&nbsp;</span><span class="v EX28_17" data-id="EX28_17">அதிலே நான்கு வரிசை இரத்தினக்கற்களை நிறையப் பதிக்கவும்; முதலாம் வரிசை பத்மராகமும் புஷ்பராகமும் மாணிக்கமும்,</span>
<span class="v-num v-18 " data-id="bibleJsn">18&nbsp;</span><span class="v EX28_18" data-id="EX28_18">இரண்டாம் வரிசை மரகதமும் இந்திரநீலமும் வைரமும்,</span>
<span class="v-num v-19 " data-id="bibleJsn">19&nbsp;</span><span class="v EX28_19" data-id="EX28_19">மூன்றாம் வரிசை கெம்பும் வைடூரியமும் சுகந்தியும்,</span>
<span class="v-num v-20 " data-id="bibleJsn">20&nbsp;</span><span class="v EX28_20" data-id="EX28_20">நான்காம் வரிசை படிகப்பச்சையும் கோமேதகமும் யஸ்பியுமாக இருக்கட்டும்; இவைகள் அந்தந்த வரிசையில் பொன்னினாலே பதித்திருக்கவேண்டும்.</span>
<span class="v-num v-21 " data-id="bibleJsn">21&nbsp;</span><span class="v EX28_21" data-id="EX28_21">இந்தக் கற்கள் இஸ்ரவேல் மகன்களின் பெயர்களின்படியே பன்னிரண்டும், அவர்களுடைய பெயர்கள் அவைகளில் வெட்டப்பட்டவைகளுமாக இருக்கவேண்டும்; பன்னிரண்டு கோத்திரங்களில் ஒவ்வொன்றினுடைய பெயர் ஒவ்வொன்றிலே முத்திரைவெட்டாக வெட்டியிருக்கவேண்டும்.</span>
<span class="v-num v-22 " data-id="bibleJsn">22&nbsp;</span><span class="v EX28_22" data-id="EX28_22">மார்ப்பதக்கத்திற்கு அதின் பக்கங்களிலே பின்னல்வேலையான சுத்தப்பொன் சங்கிலிகளையும் செய்து,</span>
<span class="v-num v-23 " data-id="bibleJsn">23&nbsp;</span><span class="v EX28_23" data-id="EX28_23">அந்த மார்ப்பதக்கத்திற்கு இரண்டு பொன் வளையங்களையும் செய்து, அந்த இரண்டு வளையங்களையும் மார்ப்பதக்கத்தின் இரண்டு பக்கங்களிலே வைத்து,</span>
<span class="v-num v-24 " data-id="bibleJsn">24&nbsp;</span><span class="v EX28_24" data-id="EX28_24">பொன்னினால் செய்த அந்த இரண்டு பின்னல் வேலையான சங்கிலிகளையும் மார்ப்பதக்கத்தின் பக்கங்களில் இருக்கிற இரண்டு வளையங்களில் மாட்டி,</span>
<span class="v-num v-25 " data-id="bibleJsn">25&nbsp;</span><span class="v EX28_25" data-id="EX28_25">அந்த இரண்டு பின்னல் வேலையான சங்கிலிகளின் இரண்டு முனைகளை ஏபோத்துத் தோள்துண்டின்மேல் அதின் முன்பக்கத்தில் இருக்கிற இரண்டு வளையங்களில் மாட்டவேண்டும்.</span>
<span class="v-num v-26 " data-id="bibleJsn">26&nbsp;</span><span class="v EX28_26" data-id="EX28_26">நீ இரண்டு பொன்வளையங்களை செய்து, அவைகளை ஏபோத்தின் கிழக்குபக்கத்திற்கு எதிரான மார்ப்பதக்கத்தினுடைய மற்ற இரண்டு பக்கங்களிலும் அதனுடைய ஓரத்திற்குள்ளாக வைத்து,</span>
<span class="v-num v-27 " data-id="bibleJsn">27&nbsp;</span><span class="v EX28_27" data-id="EX28_27">வேறு இரண்டு பொன்வளையங்களைப் செய்து, அவைகளை ஏபோத்தின் முன்பக்கத்து இரண்டு கீழ்ப்பக்கங்களில் அதின் இணைப்புக்கு எதிராகவும், ஏபோத்தின் வேலைப்பாடு மிகுந்த வார்க்கச்சைக்கு மேலாகவும் வைத்து,</span>
<span class="v-num v-28 " data-id="bibleJsn">28&nbsp;</span><span class="v EX28_28" data-id="EX28_28">மார்ப்பதக்கம் ஏபோத்தின் விசித்திரமான வார்க்கச்சைக்கு மேலாக இருக்கும்படி, அது ஏபோத்திலிருந்து நீங்காதபடி, அதை அதின் வளையங்களால் ஏபோத்து வளையங்களோடு இளநீல நாடாவினால் கட்டவேண்டும்.</span>
<span class="v-num v-29 " data-id="bibleJsn">29&nbsp;</span><span class="v EX28_29" data-id="EX28_29">ஆரோன் பரிசுத்த ஸ்தலத்திற்குள் நுழையும்போது, இஸ்ரவேலின் பன்னிரண்டு மகன்களின் பெயர்களைத் தன்னுடைய இருதயத்தின்மேல் இருக்கும் நியாயவிதி மார்ப்பதக்கத்திலே கர்த்தருடைய சந்நிதானத்தில் ஞாபகக்குறியாக எப்பொழுதும் அணிந்துக்கொள்ளவேண்டும்.</span>
<span class="v-num v-30 " data-id="bibleJsn">30&nbsp;</span><span class="v EX28_30" data-id="EX28_30">நியாயவிதி மார்ப்பதக்கத்திலே ஊரீம் தும்மீம் என்பவைகளை வைக்கவேண்டும்; ஆரோன் கர்த்தருடைய சந்நிதானத்தில் நுழையும்போது, அவைகள் அவனுடைய இருதயத்தின்மேல் இருக்கவேண்டும்; ஆரோன் தன்னுடைய இருதயத்தின்மேல் இஸ்ரவேலர்களுடைய நியாயவிதியைக் கர்த்தருடைய சந்நிதானத்தில் எப்பொழுதும் அணிந்துக்கொள்ளவேண்டும்.</span>
</div>
<div class="s">மற்ற ஆசாரிய உடைகள்</div>
<div class="p">
<span class="v-num v-31 " data-id="bibleJsn">31&nbsp;</span><span class="v EX28_31" data-id="EX28_31">ஏபோத்தின் கீழ் அங்கியை முழுவதும் இளநீலநூலால் உண்டாக்கவேண்டும்.</span>
<span class="v-num v-32 " data-id="bibleJsn">32&nbsp;</span><span class="v EX28_32" data-id="EX28_32">தலை நுழைகிற அதின் துவாரம் அதின் நடுவில் இருக்கவும், அதின் துவாரத்துக்கு நெய்யப்பட்ட வேலைப்பாடுள்ள ஒரு நாடா சுற்றிலும் இருக்கவேண்டும்; அது கிழியாதபடி மார்க்கவசத்தின் துவாரத்துக்கு ஏற்றதாக இருக்கவேண்டும்.</span>
<span class="v-num v-33 " data-id="bibleJsn">33&nbsp;</span><span class="v EX28_33" data-id="EX28_33">அதின் கீழ் ஓரங்களில் இளநீலநூல் இரத்தாம்பரநூல் சிவப்புநூல் வேலையால் செய்யப்பட்ட மாதுளம்பழங்களையும், அவைகளுக்கு இடையிடையே சுற்றிலும் பொன்மணிகளையும் அதின் ஓரங்களில் சுற்றிலும் தொங்கும்படி செய்துவைக்கவேண்டும்.</span>
<span class="v-num v-34 " data-id="bibleJsn">34&nbsp;</span><span class="v EX28_34" data-id="EX28_34">அங்கியின் ஓரங்களில் சுற்றிலும் ஒரு பொன்மணியும் ஒரு மாதுளம்பழமும், ஒரு பொன்மணியும் ஒரு மாதளம்பழமுமாகத் தொங்கட்டும்.</span>
<span class="v-num v-35 " data-id="bibleJsn">35&nbsp;</span><span class="v EX28_35" data-id="EX28_35">ஆரோன் ஆராதனை செய்யக் கர்த்தருடைய சந்நிதியில் பரிசுத்த இடத்துக்குள் நுழையும்போதும், வெளியே வரும்போதும், அவன் சாகாதபடிக்கு, அதின் சத்தம் கேட்கப்படும்படி அதை அணிந்துகொள்ளவேண்டும்.</span>
</div>
<div class="p">
<span class="v-num v-36 " data-id="bibleJsn">36&nbsp;</span><span class="v EX28_36" data-id="EX28_36">சுத்தப்பொன்னினால் ஒரு தகட்டைச்செய்து, கர்த்தருக்குப் பரிசுத்தம் என்று அதிலே முத்திரை வெட்டாக வெட்டி,</span>
<span class="v-num v-37 " data-id="bibleJsn">37&nbsp;</span><span class="v EX28_37" data-id="EX28_37">அது தலைப்பாகையில் இருக்கும்படி அதை இளநீல நாடாவினால் பாகையின் முகப்பிலே கட்டு.</span>
<span class="v-num v-38 " data-id="bibleJsn">38&nbsp;</span><span class="v EX28_38" data-id="EX28_38">இஸ்ரவேலர்கள் தங்களுடைய பரிசுத்த காணிக்கைகளாகப் படைக்கும் பரிசுத்தமானவைகளின் அக்கிரமத்தை ஆரோன் சுமக்கும்படி, அது ஆரோனுடைய நெற்றியின்மேல் இருப்பதாக; கர்த்தருடைய சந்நிதியில் அவர்கள் அங்கிகரிக்கப்படும்படி, அது எப்பொழுதும் அவனுடைய நெற்றியின்மேல் இருக்கவேண்டும்.</span>
<span class="v-num v-39 " data-id="bibleJsn">39&nbsp;</span><span class="v EX28_39" data-id="EX28_39">மெல்லிய பஞ்சுநூலால் வேலைப்பாடு மிகுந்த உள்சட்டையும், மெல்லிய பஞ்சுநூலால் தலைப்பாகையையும் உண்டாக்கி, இடுப்புவாரை வேலைப்பாட்டுடன் செய்யவேண்டும்.</span>
<span class="v-num v-40 " data-id="bibleJsn">40&nbsp;</span><span class="v EX28_40" data-id="EX28_40">ஆரோனுடைய மகன்களுக்கும், மகிமையும் அலங்காரமுமாக இருக்கும்படி, அங்கிகளையும், இடுப்புவார்களையும், தலைப்பட்டைகளையும் உண்டாக்கவேண்டும்.</span>
<span class="v-num v-41 " data-id="bibleJsn">41&nbsp;</span><span class="v EX28_41" data-id="EX28_41">உன்னுடைய சகோதரனாகிய ஆரோனும் அவனோடு அவனுடைய மகன்களும் எனக்கு ஆசாரிய ஊழியம் செய்யும்படி, நீ அந்த ஆடைகளை அவர்களுக்கு அணிவித்து, அவர்களை அபிஷேகம்செய்து, அவர்களைப் பிரதிஷ்டைசெய்து, அவர்களைப் பரிசுத்தப்படுத்தவேண்டும்.</span>
<span class="v-num v-42 " data-id="bibleJsn">42&nbsp;</span><span class="v EX28_42" data-id="EX28_42">அவர்களுடைய நிர்வாணத்தை மூடும்படி, இடுப்புத்துவங்கி முழங்கால்வரை அணிய சணல்நூல் உள்ளாடைகளையும் உண்டாக்கவேண்டும்.</span>
<span class="v-num v-43 " data-id="bibleJsn">43&nbsp;</span><span class="v EX28_43" data-id="EX28_43">ஆரோனும் அவனுடைய மகன்களும் பரிசுத்த இடத்திலே ஆராதனைசெய்ய ஆசரிப்புக்கூடாரத்திற்குள் நுழையும்போதும் பலிபீடத்தின் அருகில் சேரும்போதும், அக்கிரமம் சுமந்து அவர்கள் சாகாதபடி, அவைகளை அணிந்திருக்கவேண்டும்; இது அவனுக்கும் அவனுக்குப் பின்வரும் சந்ததிக்கும் நிரந்தர கட்டளை.</span>
</div>

</div><br>
<div class="footnotes">

</div>


</div></div>
</body>


</html>