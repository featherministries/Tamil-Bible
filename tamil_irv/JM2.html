<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>யாக்கோபு 2 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="JM.html">Chapter List</a><a class="location" href="JM.html">யாக்கோபு 2</a><a class="prev" href="JM1.html">&lt;</a>
<a class="home" href="../index.html">&#9776;</a> 
<a class="next" href="JM3.html">&gt;</a>
</div></div>
<div class="section chapter JM JM2 tamil_irv tam " dir="ltr" lang="tam" data-id="JM2" data-nextid="JM3" data-previd="JM1"><br>
<div class="c">2</div>
<div class="s">செல்வந்தனையும், ஏழைகளையும் சமமாக நடத்துதல்</div>
<div class="p">
<span class="v-num v-1 " data-id="bibleJsn">1&nbsp;</span><span class="v JM2_1" data-id="JM2_1">என் சகோதரர்களே, மகிமையுள்ள நம்முடைய கர்த்தராகிய இயேசுகிறிஸ்துவை விசுவாசிக்கிற நீங்கள் ஒரு சிலரை பட்சபாதத்துடன் நடத்தாதிருங்கள்.</span>
<span class="v-num v-2 " data-id="bibleJsn">2&nbsp;</span><span class="v JM2_2" data-id="JM2_2">ஏனென்றால், பொன்மோதிரமும் அழகான ஆடையும் அணிந்திருக்கிற ஒரு மனிதனும், கந்தையான ஆடை அணிந்திருக்கிற ஒரு ஏழ்மையானவனும் உங்களுடைய ஆலயத்திற்கு வரும்போது,</span>
<span class="v-num v-3 " data-id="bibleJsn">3&nbsp;</span><span class="v JM2_3" data-id="JM2_3">அழகான ஆடை அணிந்திருந்தவனைப் பார்த்து: ஐயா இந்த நல்ல இடத்தில் உட்காருங்கள் என்றும்; ஏழ்மையானவனைப் பார்த்து: நீ அங்கே நில்லு, அல்லது இங்கே என் காலடியிலே உட்காரு என்றும் நீங்கள் சொன்னால்,</span>
<span class="v-num v-4 " data-id="bibleJsn">4&nbsp;</span><span class="v JM2_4" data-id="JM2_4">உங்களுக்குள்ளே பட்சபாதத்துடன், தகாத சிந்தனைகளோடு தீர்ப்பளிக்கிறவர்களாக இருப்பீர்களல்லவா?</span>
<span class="v-num v-5 " data-id="bibleJsn">5&nbsp;</span><span class="v JM2_5" data-id="JM2_5">என் பிரியமான சகோதரர்களே, கேளுங்கள்; தேவன் இந்த உலகத்தின் ஏழ்மையானவர்களை விசுவாசத்தில் ஐசுவரியவான்களாகவும், தம்மிடத்தில் அன்பு செலுத்துகிறவர்களுக்குத் தாம் வாக்குத்தத்தம் செய்த ராஜ்யத்தைச் சுதந்தரிக்கிறவர்களாகவும் தெரிந்துகொள்ளவில்லையா?</span>
<span class="v-num v-6 " data-id="bibleJsn">6&nbsp;</span><span class="v JM2_6" data-id="JM2_6">நீங்களோ ஏழைகளை அவமதிக்கிறீர்கள். செல்வந்தர்களல்லவோ உங்களை ஒடுக்குகிறார்கள்? அவர்களல்லவோ உங்களை நீதிமன்றத்திற்கு இழுக்கிறார்கள்?</span>
<span class="v-num v-7 " data-id="bibleJsn">7&nbsp;</span><span class="v JM2_7" data-id="JM2_7">உங்களுக்குக் கொடுக்கப்பட்ட நல்ல நாமத்தை அவர்களல்லவோ நிந்திக்கிறார்கள்?</span>
<span class="v-num v-8 " data-id="bibleJsn">8&nbsp;</span><span class="v JM2_8" data-id="JM2_8">உன்னிடத்தில் நீ அன்பு செலுத்துகிறதுபோல மற்றவனிடத்திலும் அன்புசெலுத்துவாயாக என்று வேதவாக்கியம் சொல்லுகிற ராஜரீகப்பிரமாணத்தை நீங்கள் நிறைவேற்றினால் நன்மைசெய்வீர்கள்.</span>
<span class="v-num v-9 " data-id="bibleJsn">9&nbsp;</span><span class="v JM2_9" data-id="JM2_9">நீங்கள் பட்சபாதமுள்ளவர்களாக இருந்தால், பாவம்செய்து, மீறினவர்களென்று நியாயப்பிரமாணத்தினாலே நியாயந்தீர்க்கப்படுவீர்கள்.</span>
<span class="v-num v-10 " data-id="bibleJsn">10&nbsp;</span><span class="v JM2_10" data-id="JM2_10">எப்படியென்றால், ஒருவன் நியாயப்பிரமாணம் முழுவதையும் கைக்கொண்டிருந்தும், ஒன்றிலே தவறினால் எல்லாவற்றிலும் குற்றவாளியாக இருப்பான்.</span>
<span class="v-num v-11 " data-id="bibleJsn">11&nbsp;</span><span class="v JM2_11" data-id="JM2_11">ஏனென்றால், விபசாரம் செய்யாதிருப்பாயாக என்று சொன்னவர் கொலை செய்யாதிருப்பாயாக என்றும் சொன்னார்; ஆதலால், நீ விபசாரம் செய்யாமலிருந்தும் கொலை செய்தாயானால் நியாயப்பிரமாணத்தை மீறினவனாவாய்.</span>
<span class="v-num v-12 " data-id="bibleJsn">12&nbsp;</span><span class="v JM2_12" data-id="JM2_12">சுதந்திரப்பிரமாணத்தினால் நியாயத்தீர்ப்பு அடையப்போகிறவர்களாக அதற்கேற்றபடி பேசி, அதற்கேற்றபடி செய்யுங்கள்.</span>
<span class="v-num v-13 " data-id="bibleJsn">13&nbsp;</span><span class="v JM2_13" data-id="JM2_13">ஏனென்றால், இரக்கம் செய்யாதவனுக்கு இரக்கமில்லாத நியாயத்தீர்ப்பு கிடைக்கும்; நியாயத்தீர்ப்புக்குமுன்பாக இரக்கம் மேன்மைபாராட்டும்.</span>
</div>
<div class="s">விசுவாசம் இல்லாத செயல்கள்</div>
<div class="p">
<span class="v-num v-14 " data-id="bibleJsn">14&nbsp;</span><span class="v JM2_14" data-id="JM2_14">என் சகோதரர்களே, ஒருவன் தனக்கு விசுவாசம் உண்டென்று சொல்லியும், செயல்களில்லாதவனாக இருந்தால் அவனுக்குப் பயன் என்ன? அந்த விசுவாசம் அவனை இரட்சிக்குமா?</span>
<span class="v-num v-15 " data-id="bibleJsn">15&nbsp;</span><span class="v JM2_15" data-id="JM2_15">ஒரு சகோதரனாவது சகோதரியாவது, ஆடையில்லாமலும், அனுதின ஆகாரமில்லாமலும் இருக்கும்போது,</span>
<span class="v-num v-16 " data-id="bibleJsn">16&nbsp;</span><span class="v JM2_16" data-id="JM2_16">உங்களில் ஒருவன் அவர்களைப் பார்த்து: நீங்கள் சமாதானத்தோடு போங்கள், குளிர்காய்ந்து பசியாற்றிக்கொள்ளுங்கள் என்று சொல்லியும், சரீரத்திற்கு வேண்டியவைகளை அவர்களுக்குக் கொடுக்காவிட்டால் பயன் என்ன?</span>
<span class="v-num v-17 " data-id="bibleJsn">17&nbsp;</span><span class="v JM2_17" data-id="JM2_17">அப்படியே விசுவாசமும் செயல்களில்லாதிருந்தால் அது தன்னிலேதானே உயிரில்லாததாக இருக்கும்.</span>
<span class="v-num v-18 " data-id="bibleJsn">18&nbsp;</span><span class="v JM2_18" data-id="JM2_18">ஒருவன்: உனக்கு விசுவாசமுண்டு, எனக்கு செயல்களும் உண்டு; செயல்களில்லாமல் உன் விசுவாசத்தை எனக்குக் காண்பி, நான் என் விசுவாசத்தை என் செயல்களினாலே உனக்குக் காண்பிப்பேன் என்பானே.</span>
<span class="v-num v-19 " data-id="bibleJsn">19&nbsp;</span><span class="v JM2_19" data-id="JM2_19">தேவன் ஒருவர் உண்டென்று விசுவாசிக்கிறாய், அப்படிச் செய்கிறது நல்லதுதான்; பிசாசுகளும் விசுவாசித்து, நடுங்குகின்றன.</span>
<span class="v-num v-20 " data-id="bibleJsn">20&nbsp;</span><span class="v JM2_20" data-id="JM2_20">வீணான மனிதனே, செயல்களில்லாத விசுவாசம் உயிரில்லாதது என்று நீ அறியவேண்டுமா?</span>
<span class="v-num v-21 " data-id="bibleJsn">21&nbsp;</span><span class="v JM2_21" data-id="JM2_21">நம்முடைய தகப்பனாகிய ஆபிரகாம் தன் மகன் ஈசாக்கைப் பலிபீடத்தின்மேல் வைக்கும்போது, செயல்களினாலே அல்லவோ நீதிமானாக்கப்பட்டான்?</span>
<span class="v-num v-22 " data-id="bibleJsn">22&nbsp;</span><span class="v JM2_22" data-id="JM2_22">விசுவாசம் அவனுடைய செயல்களோடுகூட முயற்சிசெய்து, செயல்களினாலே விசுவாசம் பூரணப்பட்டதென்று பார்க்கிறாயே.</span>
<span class="v-num v-23 " data-id="bibleJsn">23&nbsp;</span><span class="v JM2_23" data-id="JM2_23">அப்படியே ஆபிரகாம் தேவனை விசுவாசித்தான், அது அவனுக்கு நீதியாக எண்ணப்பட்டது என்கிற வேதவாக்கியம் நிறைவேறியது; அவன் தேவனுடைய நண்பன் எனப்பட்டான்.</span>
<span class="v-num v-24 " data-id="bibleJsn">24&nbsp;</span><span class="v JM2_24" data-id="JM2_24">ஆதலால், மனிதன் விசுவாசத்தினால் மாத்திரமல்ல, செயல்களினாலேயும் நீதிமானாக்கப்படுகிறான் என்று நீங்கள் பார்க்கிறீர்களே.</span>
<span class="v-num v-25 " data-id="bibleJsn">25&nbsp;</span><span class="v JM2_25" data-id="JM2_25">அந்தப்படி ராகாப் என்னும் வேசியும் தூதர்களை ஏற்றுக்கொண்டு வேறுவழியாக அனுப்பிவிட்டபோது, செயல்களினாலே அல்லவோ நீதியுள்ளவளாக்கப்பட்டாள்?</span>
<span class="v-num v-26 " data-id="bibleJsn">26&nbsp;</span><span class="v JM2_26" data-id="JM2_26">அப்படியே, ஆவியில்லாத சரீரம் உயிரில்லாததாக இருக்கிறதுபோல, செயல்களில்லாத விசுவாசமும் உயிரில்லாததாக இருக்கிறது.</span>
</div>

</div><br>
<div class="footnotes">

</div>


</div></div>
</body>


</html>