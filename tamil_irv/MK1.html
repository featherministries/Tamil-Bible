<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>மாற்கு 1 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="MK.html">Chapter List</a><a class="location" href="MK.html">மாற்கு 1</a><a class="prev" href="MT28.html">&lt;</a>
<a class="home" href="../index.html">&#9776;</a> 
<a class="next" href="MK2.html">&gt;</a>
</div></div>
<div class="section chapter MK MK1 tamil_irv tam " dir="ltr" lang="tam" data-id="MK1" data-nextid="MK2" data-previd="MT28"><br>
<div class="mt">மாற்கு</div>
<div class="c">1</div>
<div class="s">யோவான்ஸ்நானகன் வழியை ஆயத்தம்பண்ணுதல்</div>
<div class="p">
<span class="v-num v-1 " data-id="bibleJsn">1&nbsp;</span><span class="v MK1_1" data-id="MK1_1">தேவனுடைய குமாரனாகிய இயேசுகிறிஸ்துவின் நற்செய்தியின் ஆரம்பம்.</span>
<span class="v-num v-2 " data-id="bibleJsn">2&nbsp;</span><span class="v MK1_2" data-id="MK1_2">இதோ, நான் என் தூதுவனை உமக்கு முன்பாக அனுப்புகிறேன், அவன் உமக்கு முன்பேபோய், உமக்கு வழியை ஆயத்தம்பண்ணுவான் என்றும்;</span>
<span class="v-num v-3 " data-id="bibleJsn">3&nbsp;</span><span class="v MK1_3" data-id="MK1_3">கர்த்தருக்கு வழியை ஆயத்தப்படுத்துங்கள், அவருக்குப் பாதைகளைச் செவ்வைபண்ணுங்கள் என்று வனாந்திரத்திலே கூப்பிடுகிறவனுடைய சத்தம் உண்டாகும் என்றும், தீர்க்கதரிசன புத்தகங்களில் எழுதியிருக்கிறபடி;</span>
<span class="v-num v-4 " data-id="bibleJsn">4&nbsp;</span><span class="v MK1_4" data-id="MK1_4">யோவான் வனாந்திரத்தில் ஞானஸ்நானம் கொடுத்து, பாவமன்னிப்புக்கென்று மனந்திரும்புதலுக்கான ஞானஸ்நானத்தைப்பற்றி பிரசங்கம்பண்ணிக்கொண்டிருந்தான்.</span>
<span class="v-num v-5 " data-id="bibleJsn">5&nbsp;</span><span class="v MK1_5" data-id="MK1_5">அப்பொழுது யூதேயா தேசத்தார் மற்றும் எருசலேம் நகரத்தார் அனைவரும், யோவானிடம்போய், தங்களுடைய பாவங்களை அறிக்கைசெய்து, யோர்தான் நதியில் அவனால் ஞானஸ்நானம் பெற்றார்கள்.</span>
<span class="v-num v-6 " data-id="bibleJsn">6&nbsp;</span><span class="v MK1_6" data-id="MK1_6">யோவான் ஒட்டகமயிர் ஆடையை அணிந்து, தன் இடுப்பில் தோல் கச்சையைக் கட்டிக்கொண்டு, வெட்டுக்கிளியையும் காட்டுத்தேனையும் சாப்பிடுகிறவனாகவும் இருந்தான்.</span>
<span class="v-num v-7 " data-id="bibleJsn">7&nbsp;</span><span class="v MK1_7" data-id="MK1_7">அவன்: என்னைவிட வல்லவர் ஒருவர் எனக்குப்பின்பு வருகிறார், அவருடைய காலணிகளின் வாரைக் குனிந்து அவிழ்ப்பதற்குக்கூட நான் தகுதியானவன் இல்லை.</span>
<span class="v-num v-8 " data-id="bibleJsn">8&nbsp;</span><span class="v MK1_8" data-id="MK1_8">நான் தண்ணீரினால் உங்களுக்கு ஞானஸ்நானம் கொடுக்கிறேன்; அவரோ பரிசுத்த ஆவியினால் உங்களுக்கு ஞானஸ்நானம் கொடுப்பார் என்று பிரசங்கம்பண்ணினான்.</span>
</div>
<div class="s">இயேசுவின் ஞானஸ்நானமும் சோதனையும்</div>
<div class="p">
<span class="v-num v-9 " data-id="bibleJsn">9&nbsp;</span><span class="v MK1_9" data-id="MK1_9">அந்த நாட்களில், இயேசு கலிலேயாவில் உள்ள நாசரேத்து என்னும் ஊரிலிருந்து வந்து, யோர்தான் நதியில் யோவானால் ஞானஸ்நானம் பெற்றார்.</span>
<span class="v-num v-10 " data-id="bibleJsn">10&nbsp;</span><span class="v MK1_10" data-id="MK1_10">அவர் தண்ணீரில் இருந்து கரையேறின உடனே, வானம் திறக்கப்பட்டதையும், ஆவியானவர் புறாவைப்போல தம்மேல் இறங்குகிறதையும் பார்த்தார்.</span>
<span class="v-num v-11 " data-id="bibleJsn">11&nbsp;</span><span class="v MK1_11" data-id="MK1_11">அப்பொழுது, நீர் என்னுடைய நேசகுமாரன், உம்மிடம் பிரியமாக இருக்கிறேன் என்று, வானத்திலிருந்து ஒரு சத்தம் உண்டானது.</span>
<span class="v-num v-12 " data-id="bibleJsn">12&nbsp;</span><span class="v MK1_12" data-id="MK1_12">உடனே ஆவியானவர் அவரை வனாந்திரத்திற்குப் போகும்படி ஏவினார்.</span>
<span class="v-num v-13 " data-id="bibleJsn">13&nbsp;</span><span class="v MK1_13" data-id="MK1_13">அவர் வனாந்திரத்திலே நாற்பதுநாட்கள் இருந்து, சாத்தானால் சோதிக்கப்பட்டு, அங்கே காட்டுமிருகங்களின் நடுவிலே தங்கிக்கொண்டிருந்தார். தேவதூதர்கள் அவருக்குப் பணிவிடைசெய்தார்கள்.</span>
</div>
<div class="s">சீடர்களை ஊழியத்திற்கு அழைத்தல்</div>
<div class="p">
<span class="v-num v-14 " data-id="bibleJsn">14&nbsp;</span><span class="v MK1_14" data-id="MK1_14">யோவான் சிறைக்காவலில் வைக்கப்பட்டபின்பு, இயேசு கலிலேயாவிற்கு வந்து, தேவனுடைய ராஜ்யத்தின் நற்செய்தியைப் பிரசங்கம் செய்து:</span>
<span class="v-num v-15 " data-id="bibleJsn">15&nbsp;</span><span class="v MK1_15" data-id="MK1_15">காலம் நிறைவேறியது, தேவனுடைய ராஜ்யம் அருகில் இருக்கிறது; மனந்திரும்பி, நற்செய்தியை விசுவாசியுங்கள் என்றார்.</span>
<span class="v-num v-16 " data-id="bibleJsn">16&nbsp;</span><span class="v MK1_16" data-id="MK1_16">அவர் கலிலேயா கடலின் ஓரமாக நடந்துபோகும்போது, மீனவர்களாக இருந்த சீமோனும், அவன் சகோதரன் அந்திரேயாவும் கடலில் வலையைப் போட்டுக்கொண்டிருக்கிறதைப் பார்த்தார்.</span>
<span class="v-num v-17 " data-id="bibleJsn">17&nbsp;</span><span class="v MK1_17" data-id="MK1_17">இயேசு அவர்களைப் பார்த்து: என் பின்னே வாருங்கள், உங்களை மனிதர்களைப் பிடிக்கிறவர்களாக்குவேன் என்றார்.</span>
<span class="v-num v-18 " data-id="bibleJsn">18&nbsp;</span><span class="v MK1_18" data-id="MK1_18">உடனே அவர்கள் தங்களுடைய வலைகளைவிட்டு, அவருக்குப் பின்னே சென்றார்கள்.</span>
<span class="v-num v-19 " data-id="bibleJsn">19&nbsp;</span><span class="v MK1_19" data-id="MK1_19">அவர் அந்த இடத்தைவிட்டுச் சற்றுதூரம் சென்றபோது, செபெதேயுவின் குமாரன் யாக்கோபும் அவனுடைய சகோதரன் யோவானும் படகிலே வலைகளைப் பழுதுபார்த்துக்கொண்டிருந்ததைப் பார்த்து,</span>
<span class="v-num v-20 " data-id="bibleJsn">20&nbsp;</span><span class="v MK1_20" data-id="MK1_20">உடனே அவர்களையும் அழைத்தார்; அப்பொழுது அவர்கள் தங்களுடைய தகப்பனாகிய செபெதேயுவை படகிலே கூலியாட்களோடு விட்டுவிட்டு, அவருக்குப் பின்னே சென்றார்கள்.</span>
</div>
<div class="s">இயேசு அசுத்தஆவியைத் துரத்துதல்</div>
<div class="p">
<span class="v-num v-21 " data-id="bibleJsn">21&nbsp;</span><span class="v MK1_21" data-id="MK1_21">பின்பு அவர்கள் கப்பர்நகூமுக்குப் போனார்கள். உடனே அவர் ஓய்வுநாளிலே ஜெப ஆலயத்திற்குச் சென்று, போதனை பண்ணினார்.</span>
<span class="v-num v-22 " data-id="bibleJsn">22&nbsp;</span><span class="v MK1_22" data-id="MK1_22">அவர் வேதபண்டிதர்களைப்போல போதிக்காமல், அதிகாரமுடையவராக அவர்களுக்குப் போதித்ததினால் அவருடைய போதனையைக்குறித்து மக்கள் ஆச்சரியப்பட்டார்கள்.</span>
<span class="v-num v-23 " data-id="bibleJsn">23&nbsp;</span><span class="v MK1_23" data-id="MK1_23">அவர்களுடைய ஜெப ஆலயத்திலே அசுத்தஆவி பிடித்திருந்த ஒரு மனிதன் இருந்தான்.</span>
<span class="v-num v-24 " data-id="bibleJsn">24&nbsp;</span><span class="v MK1_24" data-id="MK1_24">அவன்: ஐயோ! நசரேயனாகிய இயேசுவே, எங்களுக்கும் உமக்கும் என்ன? எங்களைக் கெடுக்கவா நீர் வந்தீர்? நீர் யார் என்று நான் அறிவேன், நீர் தேவனுடைய பரிசுத்தர் என்று சத்தமாகக் கத்தினான்.</span>
<span class="v-num v-25 " data-id="bibleJsn">25&nbsp;</span><span class="v MK1_25" data-id="MK1_25">அதற்கு இயேசு: நீ பேசாமல் இவனைவிட்டு வெளியே போ என்று அதை அதட்டினார்.</span>
<span class="v-num v-26 " data-id="bibleJsn">26&nbsp;</span><span class="v MK1_26" data-id="MK1_26">உடனே அந்த அசுத்தஆவி அவனை அலைக்கழித்து, அதிக சத்தம்போட்டு, அவனைவிட்டுப் போய்விட்டது.</span>
<span class="v-num v-27 " data-id="bibleJsn">27&nbsp;</span><span class="v MK1_27" data-id="MK1_27">எல்லோரும் ஆச்சரியப்பட்டு: இது என்ன? இந்தப் புதிய உபதேசம் எப்படிப்பட்டது? இவர் அதிகாரத்தோடு அசுத்தஆவிகளுக்குக் கட்டளைக் கொடுக்கிறார், அவைகள் இவருக்குக் கீழ்ப்படிகிறதே என்று தங்களுக்குள்ளே ஒருவரோடொருவர் சொல்லிக்கொண்டார்கள்.</span>
<span class="v-num v-28 " data-id="bibleJsn">28&nbsp;</span><span class="v MK1_28" data-id="MK1_28">எனவே, அவரைப்பற்றின புகழ் கலிலேயா நாடு முழுவதும் பரவியது.</span>
</div>
<div class="s">அநேக வியாதியஸ்தர்களை சுகப்படுத்துதல்</div>
<div class="p">
<span class="v-num v-29 " data-id="bibleJsn">29&nbsp;</span><span class="v MK1_29" data-id="MK1_29">உடனே அவர்கள் ஜெப ஆலயத்தைவிட்டுப் புறப்பட்டு, யாக்கோபு மற்றும் யோவானோடு, சீமோன் அந்திரேயா என்பவர்களுடைய வீட்டிற்குப் போனார்கள்.</span>
<span class="v-num v-30 " data-id="bibleJsn">30&nbsp;</span><span class="v MK1_30" data-id="MK1_30">அங்கே சீமோனுடைய மாமியார் ஜூரத்தோடு படுத்திருந்தாள்; உடனே அவர்கள் அவளைப்பற்றி அவருக்குச் சொன்னார்கள்.</span>
<span class="v-num v-31 " data-id="bibleJsn">31&nbsp;</span><span class="v MK1_31" data-id="MK1_31">அவர் அருகில் சென்று, அவள் கையைப் பிடித்து, அவளைத் தூக்கிவிட்டார்; உடனே ஜூரம் அவளைவிட்டு நீங்கியது; அப்பொழுது அவள் அவர்களுக்குப் பணிவிடைசெய்தாள்.</span>
<span class="v-num v-32 " data-id="bibleJsn">32&nbsp;</span><span class="v MK1_32" data-id="MK1_32">மாலைநேரத்தில் சூரியன் மறையும்போது, எல்லா நோயாளிகளையும், பிசாசு பிடித்தவர்களையும், இயேசுவிடம் கொண்டுவந்தார்கள்.</span>
<span class="v-num v-33 " data-id="bibleJsn">33&nbsp;</span><span class="v MK1_33" data-id="MK1_33">பட்டணத்து மக்கள் எல்லோரும் வீட்டுவாசலுக்கு முன்பாகக் கூடிவந்தார்கள்.</span>
<span class="v-num v-34 " data-id="bibleJsn">34&nbsp;</span><span class="v MK1_34" data-id="MK1_34">பலவிதமான வியாதிகளினால் கஷ்டப்பட்டுக் கொண்டிருந்த அநேக மக்களை அவர் சுகமாக்கி, அநேக பிசாசுகளையும் துரத்திவிட்டார்; அந்தப் பிசாசுகளுக்கு, அவர் யார் என்று தெரிந்திருந்ததால், அவைகள் பேசுகிறதற்கு அவர் அனுமதிக்கவில்லை.</span>
</div>
<div class="s">இயேசு தனிமையான இடத்தில் ஜெபித்தல்</div>
<div class="p">
<span class="v-num v-35 " data-id="bibleJsn">35&nbsp;</span><span class="v MK1_35" data-id="MK1_35">அவர் அதிகாலையில், இருட்டோடு எழுந்து புறப்பட்டு, வனாந்திரமான ஒரு இடத்திற்குப்போய், அங்கே ஜெபம்பண்ணினார்.</span>
<span class="v-num v-36 " data-id="bibleJsn">36&nbsp;</span><span class="v MK1_36" data-id="MK1_36">சீமோனும் அவனோடுகூட இருந்தவர்களும் அவரைப் பின்தொடர்ந்துபோய்,</span>
<span class="v-num v-37 " data-id="bibleJsn">37&nbsp;</span><span class="v MK1_37" data-id="MK1_37">அவரைப் பார்த்தபோது: எல்லோரும் உம்மைத் தேடுகிறார்கள் என்று சொன்னார்கள்.</span>
<span class="v-num v-38 " data-id="bibleJsn">38&nbsp;</span><span class="v MK1_38" data-id="MK1_38">அவர்களை அவர் பார்த்து: அடுத்த ஊர்களிலும் நான் பிரசங்கம் பண்ணவேண்டும், எனவே அந்த இடங்களுக்குப் போகலாம் வாருங்கள்; இதற்காகத்தான் புறப்பட்டுவந்தேன் என்று சொல்லி;</span>
<span class="v-num v-39 " data-id="bibleJsn">39&nbsp;</span><span class="v MK1_39" data-id="MK1_39">கலிலேயா நாடு முழுவதும் அவர்களுடைய ஜெப ஆலயங்களில் அவர் பிரசங்கம்பண்ணிக்கொண்டும், பிசாசுகளைத் துரத்திக்கொண்டும் இருந்தார்.</span>
</div>
<div class="s">குஷ்டரோகமுள்ள மனிதன்</div>
<div class="p">
<span class="v-num v-40 " data-id="bibleJsn">40&nbsp;</span><span class="v MK1_40" data-id="MK1_40">அப்பொழுது குஷ்டரோகி ஒருவன் அவரிடம் வந்து, அவர் முன்பாக முழங்கால்படியிட்டு: உமக்கு விருப்பமானால் என்னைச் சுகப்படுத்த உம்மால் முடியும் என்று அவரை வேண்டிக்கொண்டான்.</span>
<span class="v-num v-41 " data-id="bibleJsn">41&nbsp;</span><span class="v MK1_41" data-id="MK1_41">இயேசு மனதுருகி, கையை நீட்டி, அவனைத் தொட்டு: எனக்கு விருப்பம் உண்டு, சுத்தமாகு என்றார்.</span>
<span class="v-num v-42 " data-id="bibleJsn">42&nbsp;</span><span class="v MK1_42" data-id="MK1_42">இப்படி அவர் சொன்னவுடனே, குஷ்டரோகம் அவனைவிட்டு நீங்கியது, அவன் சுகம் பெற்றுக்கொண்டான்.</span>
<span class="v-num v-43 " data-id="bibleJsn">43&nbsp;</span><span class="v MK1_43" data-id="MK1_43">அப்பொழுது அவர் அவனைப் பார்த்து: நீ இதை யாருக்கும் சொல்லாமல் இருக்க எச்சரிக்கையாக இரு;</span>
<span class="v-num v-44 " data-id="bibleJsn">44&nbsp;</span><span class="v MK1_44" data-id="MK1_44">ஆனாலும் நீ போய், ஆசாரியனுக்கு உன்னைக் காண்பித்து, நீ சுகமானதினால், மோசே கட்டளையிட்டபடி அவர்களுக்கு நீ சுகம் பெற்றதின் சாட்சியாக காணிக்கை செலுத்து என்று உறுதியாகச் சொல்லி, உடனே அவனை அனுப்பிவிட்டார்.</span>
<span class="v-num v-45 " data-id="bibleJsn">45&nbsp;</span><span class="v MK1_45" data-id="MK1_45">ஆனால், அவனோ புறப்பட்டுப்போய்; இந்த விஷயங்களை எல்லோருக்கும் சொல்லிப் பிரசித்தப்படுத்தினான். எனவே, அவர் வெளிப்படையாகப் பட்டணத்திற்குள் செல்லமுடியாமல், வெளியே வனாந்திரமான இடங்களில் தங்கியிருந்தார்; எல்லாப் பகுதிகளிலும் இருந்து மக்கள் அவரிடம் வந்தார்கள்.</span>
</div>

</div><br>
<div class="footnotes">

</div>


</div></div>
</body>


</html>