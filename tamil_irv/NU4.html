<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>எண்ணாகமம் 4 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="NU.html">Chapter List</a><a class="location" href="NU.html">எண்ணாகமம் 4</a><a class="prev" href="NU3.html">&lt;</a>
<a class="home" href="../index.html">&#9776;</a> 
<a class="next" href="NU5.html">&gt;</a>
</div></div>
<div class="section chapter NU NU4 tamil_irv tam " dir="ltr" lang="tam" data-id="NU4" data-nextid="NU5" data-previd="NU3"><br>
<div class="c">4</div>
<div class="s">கோகாத்தியர்கள்</div>
<div class="p">
<span class="v-num v-1 " data-id="bibleJsn">1&nbsp;</span><span class="v NU4_1" data-id="NU4_1">கர்த்தர் மோசேயையும் ஆரோனையும் நோக்கி:</span>
<span class="v-num v-2 " data-id="bibleJsn">2&nbsp;</span><span class="v NU4_2" data-id="NU4_2">லேவியர்களுக்குள்ளே இருக்கிற கோகாத் சந்ததியார்களுடைய முன்னோர்களின் வீட்டு வம்சங்களில்,</span>
<span class="v-num v-3 " data-id="bibleJsn">3&nbsp;</span><span class="v NU4_3" data-id="NU4_3">ஆசரிப்புக் கூடாரத்திலே வேலைசெய்யும் கூட்டத்திற்கு உட்படத்தக்க முப்பது வயது முதல் ஐம்பது வயதுவரைக்குமுள்ள எல்லோரையும் எண்ணி, கணக்கெடுக்கவேண்டும்.</span>
<span class="v-num v-4 " data-id="bibleJsn">4&nbsp;</span><span class="v NU4_4" data-id="NU4_4">ஆசரிப்புக் கூடாரத்திலே கோகாத் சந்ததியாரின் பணிவிடை மகா பரிசுத்தமானவைகளுக்கு உரியது.</span>
<span class="v-num v-5 " data-id="bibleJsn">5&nbsp;</span><span class="v NU4_5" data-id="NU4_5">முகாம் புறப்படும்போது, ஆரோனும் அவனுடைய மகன்களும் வந்து, மறைவின் திரைச்சீலையை இறக்கி, அதினாலே சாட்சியின் பெட்டியை மூடி,</span>
<span class="v-num v-6 " data-id="bibleJsn">6&nbsp;</span><span class="v NU4_6" data-id="NU4_6">அதின்மேல் மெல்லியத்தோல் மூடியைப்போட்டு, அதின்மேல் முற்றிலும் நீலமான துப்பட்டியை விரித்து, அதின் தண்டுகளைப் பாய்ச்சி,</span>
<span class="v-num v-7 " data-id="bibleJsn">7&nbsp;</span><span class="v NU4_7" data-id="NU4_7">சமுகத்து அப்ப மேஜையின்மேல் நீலத்துப்பட்டியை விரித்து, தட்டுகளையும் தூபக்கரண்டிகளையும் கிண்ணங்களையும் மூடுகிற தட்டுகளையும் அதின்மேல் வைக்கவேண்டும்; நிரந்தர அப்பமும் அதின்மேல் இருக்கவேண்டும்.</span>
<span class="v-num v-8 " data-id="bibleJsn">8&nbsp;</span><span class="v NU4_8" data-id="NU4_8">அவைகளின்மேல் அவர்கள் சிவப்புத்துப்பட்டியை விரித்து, அதை மெல்லிய தோல் மூடியால் மூடி, அதின் தண்டுகளைப் பாய்ச்சி,</span>
<span class="v-num v-9 " data-id="bibleJsn">9&nbsp;</span><span class="v NU4_9" data-id="NU4_9">இளநீலத் துப்பட்டியை எடுத்து, குத்துவிளக்குத்தண்டையும், அதின் அகல்களையும், அதின் கத்தரிகளையும், சாம்பல் பாத்திரங்களையும், அதற்குரிய எண்ணெய்ப் பாத்திரங்களையும் மூடி,</span>
<span class="v-num v-10 " data-id="bibleJsn">10&nbsp;</span><span class="v NU4_10" data-id="NU4_10">அதையும் அதற்குரிய பொருட்கள் யாவையும் மெல்லியத்தோல் மூடிக்குள்ளே போட்டு, அதை ஒரு தண்டிலே கட்டி,</span>
<span class="v-num v-11 " data-id="bibleJsn">11&nbsp;</span><span class="v NU4_11" data-id="NU4_11">பொற்பீடத்தின்மேல் இளநீலத் துப்பட்டியை விரித்து, அதைத் மெல்லியத்தோல் மூடியால் மூடி, அதின் தண்டுகளைப் பாய்ச்சி,</span>
<span class="v-num v-12 " data-id="bibleJsn">12&nbsp;</span><span class="v NU4_12" data-id="NU4_12">பரிசுத்த ஸ்தலத்தில் வழங்கும் ஆராதனைக்கேற்ற எல்லா பொருட்களையும் எடுத்து, இளநீலத் துப்பட்டியிலே போட்டு, மெல்லியத்தோல் மூடியினால் மூடி, தண்டின்மேல் கட்டி,</span>
<span class="v-num v-13 " data-id="bibleJsn">13&nbsp;</span><span class="v NU4_13" data-id="NU4_13">பலிபீடத்தைச் சாம்பல் போக கழுவி, அதின்மேல் இரத்தாம்பரத் துப்பட்டியை விரித்து,</span>
<span class="v-num v-14 " data-id="bibleJsn">14&nbsp;</span><span class="v NU4_14" data-id="NU4_14">அதின்மேல் ஆராதனைக்கு ஏற்ற எல்லாப் பணிப்பொருட்களாகிய கலசங்களையும், முள்துறடுகளையும், சாம்பல் எடுக்கும் கரண்டிகளையும், கலசங்களையும், பலிபீடத்திற்குரிய எல்லாப் பாத்திரங்களையும், அதின்மேல் வைத்து, அதின்மேல் மெல்லியத்தோல் மூடியை விரித்து, அதின் தண்டுகளைப் பாய்ச்சவேண்டும்.</span>
<span class="v-num v-15 " data-id="bibleJsn">15&nbsp;</span><span class="v NU4_15" data-id="NU4_15">முகாம் புறப்படும்போது, ஆரோனும் அவனுடைய மகன்களும் பரிசுத்த ஸ்தலத்தையும் அதினுடைய எல்லா பணிப்பொருட்களையும் மூடிவைத்தபின்பு, கோகாத் சந்ததியார்கள் அதை எடுத்துக்கொண்டுபோவதற்கு வரவேண்டும்; அவர்கள் சாகாதபடிக்கு பரிசுத்தமானதைத் தொடாமலிருக்கவேண்டும்; ஆசரிப்புக் கூடாரத்திலே கோகாத் சந்ததியினர் சுமக்கும் சுமை இதுவே.</span>
<span class="v-num v-16 " data-id="bibleJsn">16&nbsp;</span><span class="v NU4_16" data-id="NU4_16">ஆசாரியனாகிய ஆரோனின் மகன் எலெயாசார், விளக்குக்கு எண்ணெயையும், நறுமண தூபவர்க்கத்தையும், தினந்தோறும் இடும் போஜனபலியையும், அபிஷேகதைலத்தையும், வாசஸ்தலம் முழுவதையும், அதிலுள்ள யாவையும், பரிசுத்த ஸ்தலத்தையும் அதின் பணிப்பொருட்களையும், விசாரிக்கவேண்டும் என்றார்.</span>
<span class="v-num v-17 " data-id="bibleJsn">17&nbsp;</span><span class="v NU4_17" data-id="NU4_17">கர்த்தர் மோசேயையும் ஆரோனையும் நோக்கி:</span>
<span class="v-num v-18 " data-id="bibleJsn">18&nbsp;</span><span class="v NU4_18" data-id="NU4_18">லேவியர்களுக்குள்ளே கோகாத் வம்சமாகிய கோத்திரத்தார் அழிந்துபோகாதபடி பாருங்கள்.</span>
<span class="v-num v-19 " data-id="bibleJsn">19&nbsp;</span><span class="v NU4_19" data-id="NU4_19">அவர்கள் மகா பரிசுத்தமானவைகளின் அருகில் வரும்போது, சாகாமல் உயிரோடு இருக்கும்படி, நீங்கள் அவர்களுக்காகச் செய்யவேண்டியது:</span>
<span class="v-num v-20 " data-id="bibleJsn">20&nbsp;</span><span class="v NU4_20" data-id="NU4_20">ஆரோனும் அவனுடைய மகன்களும் வந்து, அவர்களில் அவனவனை அவனவன் செய்யும் வேலைக்கும் அவனவன் சுமக்கும் சுமைக்கும் நியமிக்கவேண்டும்; அவர்களோ சாகாதபடிப் பரிசுத்தமானவைகள் மூடப்படும்போது பார்க்கிறதற்கு உள்ளே நுழையாமல் இருக்கவேண்டும் என்றார்.</span>
</div>
<div class="s">கெர்சோனியர்கள்</div>
<div class="p">
<span class="v-num v-21 " data-id="bibleJsn">21&nbsp;</span><span class="v NU4_21" data-id="NU4_21">பின்னும், கர்த்தர் மோசேயை நோக்கி:</span>
<span class="v-num v-22 " data-id="bibleJsn">22&nbsp;</span><span class="v NU4_22" data-id="NU4_22">கெர்சோன் சந்ததியாருடைய பிதாக்களின் வீட்டு வம்சங்களிலும் ஆசரிப்புக் கூடாரத்திலே பணிவிடை வேலைசெய்யும் இராணுவத்திற்கு உட்படத்தக்க,</span>
<span class="v-num v-23 " data-id="bibleJsn">23&nbsp;</span><span class="v NU4_23" data-id="NU4_23">முப்பது வயதுமுதல் ஐம்பது வயதுவரைக்குமுள்ள எல்லோரையும் எண்ணி, தொகை ஏற்றுவாயாக.</span>
<span class="v-num v-24 " data-id="bibleJsn">24&nbsp;</span><span class="v NU4_24" data-id="NU4_24">பணிவிடை செய்கிறதிலும் சுமக்கிறதிலும் கெர்சோன் வம்சத்தாரின் வேலையாவது:</span>
<span class="v-num v-25 " data-id="bibleJsn">25&nbsp;</span><span class="v NU4_25" data-id="NU4_25">அவர்கள் வாசஸ்தலத்திற்கும் ஆசரிப்புக் கூடாரத்திற்கும் உரிய தொங்கு திரையையும், மூடியையும், அவைகளின் மேல் இருக்கிற மெல்லியத்தோல் மூடியையும், ஆசரிப்புக்கூடாரத்தின் வாசல் மறைவையும்,</span>
<span class="v-num v-26 " data-id="bibleJsn">26&nbsp;</span><span class="v NU4_26" data-id="NU4_26">பிராகாரத்தின் தொங்கு திரைகளையும், வாசஸ்தலத்தின் அருகிலும் பலிபீடத்தண்டையிலும் சுற்றிலும் இருக்கிற பிராகாரத்தினுடைய வாசல் தொங்கு திரையையும், அவைகளின் கயிறுகளையும், அவைகளின் வேலைக்குரிய கருவிகள் யாவையும் சுமந்து, அவைகளுக்காகச் செய்யவேண்டிய யாவையும் செய்யக்கடவர்கள்.</span>
<span class="v-num v-27 " data-id="bibleJsn">27&nbsp;</span><span class="v NU4_27" data-id="NU4_27">கெர்சோன் சந்ததியார்கள் சுமக்கவேண்டிய சுமைகளும் செய்யவேண்டிய பணிவிடைகளாகிய சகல வேலைகளும் ஆரோனும் அவனுடைய மகன்களும் சொல்லுகிறபடியே செய்யவேண்டும்; அவர்கள் சுமக்கவேண்டிய எல்லா சுமைகளையும் நீங்கள் நியமித்து, அவர்களிடம் ஒப்புவியுங்கள்.</span>
<span class="v-num v-28 " data-id="bibleJsn">28&nbsp;</span><span class="v NU4_28" data-id="NU4_28">கெர்சோன் சந்ததியாரின் வம்சத்தார் ஆசரிப்புக் கூடாரத்திலே செய்யும் பணிவிடை இதுதான்; அவர்களை வேலைகொள்ளும் விசாரணை, ஆசாரியனாகிய ஆரோனின் மகன் இத்தாமாருடைய கைக்குள் இருக்கவேண்டும்.</span>
</div>
<div class="s">மெராரியர்கள்</div>
<div class="p">
<span class="v-num v-29 " data-id="bibleJsn">29&nbsp;</span><span class="v NU4_29" data-id="NU4_29">மெராரி சந்ததியாருடைய பிதாக்களின் வீட்டு வம்சங்களிலும் ஆசரிப்புக் கூடாரத்திலே பணிவிடை வேலைசெய்யும் இராணுவத்திற்கு உட்படத்தக்க,</span>
<span class="v-num v-30 " data-id="bibleJsn">30&nbsp;</span><span class="v NU4_30" data-id="NU4_30">முப்பது வயதுமுதல் ஐம்பது வயதுவரைக்குமுள்ள எல்லோரையும் எண்ணவேண்டும்.</span>
<span class="v-num v-31 " data-id="bibleJsn">31&nbsp;</span><span class="v NU4_31" data-id="NU4_31">ஆசரிப்புக் கூடாரத்தில் அவர்கள் செய்யும் எல்லாப் பணிவிடைக்கும் அடுத்த காவல் விசாரிப்பாவது: வாசஸ்தலத்தின் பலகைகளும், தாழ்ப்பாள்களும், தூண்களும், பாதங்களும்,</span>
<span class="v-num v-32 " data-id="bibleJsn">32&nbsp;</span><span class="v NU4_32" data-id="NU4_32">சுற்றிலும் இருக்கிற பிராகாரத்தின் தூண்களும், அவைகளின் பாதங்களும், முளைகளும், கயிறுகளும், அவைகளின் எல்லா கருவிகளும், அவற்றிற்கு அடுத்த மற்றெல்லா வேலையும்தானே; அவர்கள் சுமந்து காவல்காக்கும்படி ஒப்புவிக்கப்படுகிறவைகளைப் பேர்பேராக எண்ணவேண்டும்.</span>
<span class="v-num v-33 " data-id="bibleJsn">33&nbsp;</span><span class="v NU4_33" data-id="NU4_33">ஆசாரியனாகிய ஆரோனுடைய மகனான இத்தாமாருடைய கைக்குள்ளாக மெராரி சந்ததியாரின் வம்சத்தார் ஆசரிப்புக் கூடாரத்திலே செய்யும் பணிவிடைக்கு அடுத்த எல்லா வேலையும் இதுவே என்றார்.</span>
</div>
<div class="s">லேவியர்களின் வம்சத்தை கணக்கெடுத்தல்</div>
<div class="p">
<span class="v-num v-34 " data-id="bibleJsn">34&nbsp;</span><span class="v NU4_34" data-id="NU4_34">அப்படியே மோசேயும் ஆரோனும் சபையின் பிரபுக்களும் கோகாத் புத்திரருடைய பிதாக்களின் வீட்டு வம்சங்களின்படி ஆசரிப்புக் கூடாரத்திலே பணிவிடை செய்யும் இராணுவத்திற்கு உட்படத்தக்க,</span>
<span class="v-num v-35 " data-id="bibleJsn">35&nbsp;</span><span class="v NU4_35" data-id="NU4_35">முப்பது வயது முதல் ஐம்பது வயதுவரைக்குமுள்ள எல்லோரையும் எண்ணினார்கள்.</span>
<span class="v-num v-36 " data-id="bibleJsn">36&nbsp;</span><span class="v NU4_36" data-id="NU4_36">அவர்கள் வம்சங்களில் எண்ணப்பட்டவர்கள் இரண்டாயிரத்து எழுநூற்று ஐம்பதுபேர்.</span>
<span class="v-num v-37 " data-id="bibleJsn">37&nbsp;</span><span class="v NU4_37" data-id="NU4_37">கர்த்தர் மோசேக்குக் கட்டளையிட்டபடியே, மோசேயினாலும் ஆரோனாலும் கோகாத் வம்சத்தாரில் ஆசரிப்புக் கூடாரத்தில் வேலை செய்கிறதற்காக எண்ணித் தொகையிடப்பட்டவர்கள் எல்லோரும் இவர்களே.</span>
<span class="v-num v-38 " data-id="bibleJsn">38&nbsp;</span><span class="v NU4_38" data-id="NU4_38">கெர்சோன் சந்ததியாருடைய பிதாக்களின் வீட்டு வம்சங்களிலும் ஆசரிப்புக் கூடாரத்திலே பணிவிடை செய்யும் இராணுவத்திற்கு உட்படத்தக்க,</span>
<span class="v-num v-39 " data-id="bibleJsn">39&nbsp;</span><span class="v NU4_39" data-id="NU4_39">முப்பது வயது முதல் ஐம்பது வயது வரைக்குமுள்ள எல்லோரும் எண்ணப்பட்டார்கள்.</span>
<span class="v-num v-40 " data-id="bibleJsn">40&nbsp;</span><span class="v NU4_40" data-id="NU4_40">அவர்களில் எண்ணப்பட்டவர்கள் அவரவர் குடும்பத்தின்படியும், பிதாக்களுடைய வம்சத்தின்படிக்கும் இரண்டாயிரத்து அறுநூற்று முப்பதுபேர்.</span>
<span class="v-num v-41 " data-id="bibleJsn">41&nbsp;</span><span class="v NU4_41" data-id="NU4_41">மோசேயினாலும் ஆரோனாலும் கர்த்தர் கட்டளையிட்டபடியே கெர்சோன் புத்திரரின் வம்சத்தாரில் ஆசரிப்புக் கூடாரத்தில் வேலைசெய்ய எண்ணித் தொகையிடப்பட்டவர்கள் எல்லோரும் இவர்களே.</span>
<span class="v-num v-42 " data-id="bibleJsn">42&nbsp;</span><span class="v NU4_42" data-id="NU4_42">மெராரி புத்திரருடைய பிதாக்களின் வீட்டு வம்சங்களிலும் ஆசரிப்புக் கூடாரத்திலே பணிவிடை செய்யும் இராணுவத்திற்கு உட்படத்தக்க,</span>
<span class="v-num v-43 " data-id="bibleJsn">43&nbsp;</span><span class="v NU4_43" data-id="NU4_43">முப்பது வயதுமுதல் ஐம்பது வயதுள்ளவர்கள் எல்லோரும் எண்ணப்பட்டார்கள்.</span>
<span class="v-num v-44 " data-id="bibleJsn">44&nbsp;</span><span class="v NU4_44" data-id="NU4_44">அவர்களில் எண்ணப்பட்டவர்கள் தங்களுடைய குடும்பங்களின்படியே மூவாயிரத்து இருநூறுபேர்.</span>
<span class="v-num v-45 " data-id="bibleJsn">45&nbsp;</span><span class="v NU4_45" data-id="NU4_45">கர்த்தர் மோசேக்குக் கட்டளையிட்டபடியே மோசேயினாலும் ஆரோனாலும் மெராரி புத்திரரின் குடும்பத்தாரில் எண்ணித் தொகையிடப்பட்டவர்கள் எல்லோரும் இவர்களே.</span>
<span class="v-num v-46 " data-id="bibleJsn">46&nbsp;</span><span class="v NU4_46" data-id="NU4_46">லேவியர்களுடைய பிதாக்களின் வீட்டு வம்சங்களில் முப்பது வயதுமுதல் ஐம்பது வயதுவரைக்குமுள்ளவர்கள் ஆசரிப்புக் கூடாரத்திலே செய்யும் பணிவிடை வேலைக்கும் சுமையின் வேலைக்கும் உட்படத்தக்கவர்களும்,</span>
<span class="v-num v-47 " data-id="bibleJsn">47&nbsp;</span><span class="v NU4_47" data-id="NU4_47">மோசேயினாலும் ஆரோனாலும் இஸ்ரவேலின் பிரபுக்களாலும் எண்ணப்பட்டவர்களும் ஆகிய எல்லோரும்,</span>
<span class="v-num v-48 " data-id="bibleJsn">48&nbsp;</span><span class="v NU4_48" data-id="NU4_48">எட்டாயிரத்து ஐந்நூற்று எண்பதுபேராக இருந்தார்கள்.</span>
<span class="v-num v-49 " data-id="bibleJsn">49&nbsp;</span><span class="v NU4_49" data-id="NU4_49">கர்த்தர் மோசேக்குக் கட்டளையிட்டபடியே, அவர்கள் தங்கள் தங்கள் பணிவிடைக்கென்றும் தங்கள் தங்கள் சுமைக்கென்றும் மோசேயினால் எண்ணப்பட்டார்கள்; இந்த விதமாக, கர்த்தர் மோசேக்குக் கட்டளையிட்டபடியே அவர்கள் அவனால் எண்ணப்பட்டார்கள்.</span>
</div>

</div><br>
<div class="footnotes">

</div>


</div></div>
</body>


</html>