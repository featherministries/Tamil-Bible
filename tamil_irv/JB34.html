<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>யோபு 34 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="JB.html">Chapter List</a><a class="location" href="JB.html">யோபு 34</a><a class="prev" href="JB33.html">&lt;</a>
<a class="home" href="../index.html">&#9776;</a> 
<a class="next" href="JB35.html">&gt;</a>
</div></div>
<div class="section chapter JB JB34 tamil_irv tam " dir="ltr" lang="tam" data-id="JB34" data-nextid="JB35" data-previd="JB33"><br>
<div class="c">34</div>
<div class="p">
<span class="v-num v-1 " data-id="bibleJsn">1&nbsp;</span><span class="v JB34_1" data-id="JB34_1">பின்னும் எலிகூ மறுமொழியாக:</span>
<span class="v-num v-2 " data-id="bibleJsn">2&nbsp;</span><span class="v JB34_2" data-id="JB34_2">ஞானிகளே, என் வார்த்தைகளைக் கேளுங்கள்; அறிவாளிகளே, எனக்குச் செவிகொடுங்கள்.</span>
<span class="v-num v-3 " data-id="bibleJsn">3&nbsp;</span><span class="v JB34_3" data-id="JB34_3">வாயானது ஆகாரத்தை ருசிபார்க்கிறதுபோல, காதானது வார்த்தைகளைச் சோதித்துப்பார்க்கும்.</span>
<span class="v-num v-4 " data-id="bibleJsn">4&nbsp;</span><span class="v JB34_4" data-id="JB34_4">நமக்காக நியாயமானதைத் தெரிந்துகொள்வோமாக; நன்மை இன்னதென்று நமக்குள்ளே அறிந்துகொள்வோமாக.</span>
<span class="v-num v-5 " data-id="bibleJsn">5&nbsp;</span><span class="v JB34_5" data-id="JB34_5">யோபு: நான் நீதிமான்; தேவன் என் நியாயத்தைத் தள்ளிவிட்டார் என்றும்,</span>
<span class="v-num v-6 " data-id="bibleJsn">6&nbsp;</span><span class="v JB34_6" data-id="JB34_6">நியாயம் என்னிடத்தில் இருந்தும் நான் பொய்யனென்று எண்ணப்படுகிறேன்; மீறுதல் இல்லாதிருந்தும், அம்பினால் எனக்கு இருந்த காயம் ஆறாததாயிருக்கிறதென்றும் சொன்னாரே.</span>
<span class="v-num v-7 " data-id="bibleJsn">7&nbsp;</span><span class="v JB34_7" data-id="JB34_7">யோபைப் போலவே, கேலிசெய்வதை தண்ணீரைப்போல் குடித்து,</span>
<span class="v-num v-8 " data-id="bibleJsn">8&nbsp;</span><span class="v JB34_8" data-id="JB34_8">அக்கிரமக்காரருடன் சேர்ந்துகொண்டு, துன்மார்க்கருடன் சுற்றுகிறவன் யார்?</span>
<span class="v-num v-9 " data-id="bibleJsn">9&nbsp;</span><span class="v JB34_9" data-id="JB34_9">எப்படியென்றால், தேவன்மேல் அன்பு வைக்கிறது மனிதனுக்குப் பயன் அல்ல என்றாரே.</span>
<span class="v-num v-10 " data-id="bibleJsn">10&nbsp;</span><span class="v JB34_10" data-id="JB34_10">ஆகையால் புத்திமான்களே, எனக்குச் செவிகொடுங்கள்; அநீதி தேவனுக்கும், சர்வவல்லவருக்கும் தூரமாயிருக்கிறது.</span>
<span class="v-num v-11 " data-id="bibleJsn">11&nbsp;</span><span class="v JB34_11" data-id="JB34_11">மனிதனுடைய செயல்களுக்கு ஏற்ப அவனுக்குச் சரிக்கட்டி, அவனவன் நடக்கைகளுக்கு ஏற்ப அவனவனுக்குப் பலனளிக்கிறார்.</span>
<span class="v-num v-12 " data-id="bibleJsn">12&nbsp;</span><span class="v JB34_12" data-id="JB34_12">தேவன் அநியாயம் செய்யாமலும், சர்வவல்லவர் நீதியைப் புரட்டாமலும் இருக்கிறது உண்மையே.</span>
<span class="v-num v-13 " data-id="bibleJsn">13&nbsp;</span><span class="v JB34_13" data-id="JB34_13">பூமியின்மேல் மனிதனுக்கு அதிகாரம் கொடுத்தவர் யார்? உலகம் முழுவதையும் ஒழுங்குபடுத்தினவர் யார்?</span>
<span class="v-num v-14 " data-id="bibleJsn">14&nbsp;</span><span class="v JB34_14" data-id="JB34_14">அவர் தம்முடைய இருதயத்தை அவனுக்கு விரோதமாகத் திருப்பினாரென்றால், அவனுடைய ஆவியையும் அவனுடைய சுவாசத்தையும் தம்மிடத்தில் இழுத்துக்கொள்வார்.</span>
<span class="v-num v-15 " data-id="bibleJsn">15&nbsp;</span><span class="v JB34_15" data-id="JB34_15">அப்படியே உயிரினங்கள் அனைத்தும் இறந்துபோகும், மனிதன் மண்ணுக்குத் திரும்புவான்.</span>
<span class="v-num v-16 " data-id="bibleJsn">16&nbsp;</span><span class="v JB34_16" data-id="JB34_16">உமக்கு உணர்விருந்தால் இதைக் கேளும், என் வார்த்தைகளின் சத்தத்தைக் கேளும்.</span>
<span class="v-num v-17 " data-id="bibleJsn">17&nbsp;</span><span class="v JB34_17" data-id="JB34_17">நீதியைப் பகைக்கிற ஒருவன் ஆள முடியுமோ? மகா நீதிபரரைக் குற்றப்படுத்துவீரோ?</span>
<span class="v-num v-18 " data-id="bibleJsn">18&nbsp;</span><span class="v JB34_18" data-id="JB34_18">ஒரு ராஜாவைப் பார்த்து, நீ பொல்லாதவன் என்றும், அதிபதிகளைப் பார்த்து, நீங்கள் அக்கிரமக்காரர் என்றும் சொல்ல முடியுமோ?</span>
<span class="v-num v-19 " data-id="bibleJsn">19&nbsp;</span><span class="v JB34_19" data-id="JB34_19">இப்படியிருக்க, பிரபுக்களின் முகத்தைப்பார்க்காமலும், ஏழையைவிட செல்வந்தனை அதிகமாக நினைக்காமலும் இருக்கிறவரை நோக்கி இப்படிச் சொல்லலாமா? இவர்கள் எல்லோரும் அவர் கரங்களின் செயல்களே.</span>
<span class="v-num v-20 " data-id="bibleJsn">20&nbsp;</span><span class="v JB34_20" data-id="JB34_20">இப்படிப்பட்டவர்கள் உடனே இறப்பார்கள்; மக்கள் நடுஇரவில் கலங்கி இறந்துபோவார்கள்; பார்க்காத கையினால் பலவந்தர் அழிந்துபோவார்கள்.</span>
<span class="v-num v-21 " data-id="bibleJsn">21&nbsp;</span><span class="v JB34_21" data-id="JB34_21">அவருடைய கண்கள் மனிதருடைய வழிகளை நோக்கியிருக்கிறது; அவர்களுடைய நடைகளையெல்லாம் அவர் பார்க்கிறார்.</span>
<span class="v-num v-22 " data-id="bibleJsn">22&nbsp;</span><span class="v JB34_22" data-id="JB34_22">அக்கிரமக்காரர் ஒளிந்துகொள்ளக்கூடிய இருளுமில்லை, மரணஇருளுமில்லை.</span>
<span class="v-num v-23 " data-id="bibleJsn">23&nbsp;</span><span class="v JB34_23" data-id="JB34_23">மனிதன் தேவனுடன் வழக்காடுவதற்கு அவர் அவன்மேல் அதிகமானதொன்றையும் சுமத்தமாட்டார்.</span>
<span class="v-num v-24 " data-id="bibleJsn">24&nbsp;</span><span class="v JB34_24" data-id="JB34_24">ஆராய்ந்து முடியாதவிதத்தில், நியாயமாக அவர் வல்லமையுள்ளவர்களை நொறுக்கி, வேறு மனிதரை அவர்கள் இடத்திலே நிறுத்துகிறார்.</span>
<span class="v-num v-25 " data-id="bibleJsn">25&nbsp;</span><span class="v JB34_25" data-id="JB34_25">அவர்களின் செயல்களை அவர் அறிந்தவர் என்பதினால், அவர்கள் நசுங்கிப்போகும் அளவுக்கு இரவுநேரத்தில் அவர்களை அழித்துப்போடுகிறார்.</span>
<span class="v-num v-26 " data-id="bibleJsn">26&nbsp;</span><span class="v JB34_26" data-id="JB34_26">அவர்கள் அவரைவிட்டுப் பின்வாங்கி அவருடைய எல்லா வழிகளையும் உணர்ந்துகொள்ளாமல் போனதினாலும்,</span>
<span class="v-num v-27 " data-id="bibleJsn">27&nbsp;</span><span class="v JB34_27" data-id="JB34_27">எளியவர்களின் வேண்டுதல் அவரிடத்தில் சேரவைத்ததினாலும், சிறுமையானவனுடைய வேண்டுதலை கேட்கிற அவர்,</span>
<span class="v-num v-28 " data-id="bibleJsn">28&nbsp;</span><span class="v JB34_28" data-id="JB34_28">எல்லோரும் பார்க்கும்படி அவர்களைத் துன்மார்க்கரென்று அடிக்கிறார்.</span>
<span class="v-num v-29 " data-id="bibleJsn">29&nbsp;</span><span class="v JB34_29" data-id="JB34_29">மாயக்காரன் ஆளுகை செய்யாமலும், மக்கள் சிக்கிக்கொள்ளாமலும்,</span>
<span class="v-num v-30 " data-id="bibleJsn">30&nbsp;</span><span class="v JB34_30" data-id="JB34_30">ஒரு மக்களுக்காவது ஒரு மனிதனுக்காவது, அவர் சமாதானத்தை அருளினால் யார் கலங்கவைப்பான்? அவர் தமது முகத்தை மறைத்தால் அவரைப் பார்ப்பவன் யார்?</span>
<span class="v-num v-31 " data-id="bibleJsn">31&nbsp;</span><span class="v JB34_31" data-id="JB34_31">நான் தண்டிக்கப்பட்டேன்; நான் இனிப் பாவம் செய்யமாட்டேன்.</span>
<span class="v-num v-32 " data-id="bibleJsn">32&nbsp;</span><span class="v JB34_32" data-id="JB34_32">நான் பார்க்காத காரியத்தை நீர் எனக்குப் போதியும், நான் அநியாயம் செய்தேனென்றால், நான் இனி அப்படிச் செய்வதில்லை என்று தேவனை நோக்கிச் சொல்லமுடியுமே.</span>
<span class="v-num v-33 " data-id="bibleJsn">33&nbsp;</span><span class="v JB34_33" data-id="JB34_33">நீர் அப்படிச் செய்யமாட்டேன் என்கிறதினால், உம்முடன் இருக்கிறவர்களில் ஒருவனை உமக்குப் பதிலாக அதைச் செய்யச்சொல்வீரோ? நான் அல்ல, நீரே தெரிந்துகொள்ளவேண்டும்; அல்லவென்றால், நீர் அறிந்திருக்கிறதைச் சொல்லும்.</span>
<span class="v-num v-34 " data-id="bibleJsn">34&nbsp;</span><span class="v JB34_34" data-id="JB34_34">யோபு அறிவில்லாமல் பேசினார்; அவர் வார்த்தைகள் ஞானமுள்ளவைகள் அல்லவென்று,</span>
<span class="v-num v-35 " data-id="bibleJsn">35&nbsp;</span><span class="v JB34_35" data-id="JB34_35">புத்தியுள்ள மனிதர் என் சார்பாகப் பேசுவார்கள்; ஞானமுள்ள மனிதனும் எனக்குச் செவிகொடுப்பான்.</span>
<span class="v-num v-36 " data-id="bibleJsn">36&nbsp;</span><span class="v JB34_36" data-id="JB34_36">அக்கிரமக்காரர் சொன்ன மறுமொழிகளினால் யோபு முற்றும்முடிய சோதிக்கப்படவேண்டியதே என் ஆசை.</span>
<span class="v-num v-37 " data-id="bibleJsn">37&nbsp;</span><span class="v JB34_37" data-id="JB34_37">தம்முடைய பாவத்துடன் மீறுதலைச் சேர்த்தார்; அவர் எங்களுக்குள்ளே கைகொட்டி, தேவனுக்கு விரோதமாகத் தம்முடைய வார்த்தைகளை அதிகமாகப் பேசினார் என்றான்.</span>
</div>

</div><br>
<div class="footnotes">

</div>


</div></div>
</body>


</html>