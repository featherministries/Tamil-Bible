<!DOCTYPE html>
<html>


<head>
<meta charset="utf-8" />
<meta name="viewport" content="width=device-width, initial-scale=1.0, user-scalable=no" />
<title>மத்தேயு 27 </title>
<link href="../css/mobile.css" rel="stylesheet" />

</head>
<body dir="ltr" class="section-document">
<div class="header"><div class="nav">
<a class="name" href="MT.html">Chapter List</a><a class="location" href="MT.html">மத்தேயு 27</a><a class="prev" href="MT26.html">&lt;</a>
<a class="home" href="../index.html">&#9776;</a> 
<a class="next" href="MT28.html">&gt;</a>
</div></div>
<div class="section chapter MT MT27 tamil_irv tam " dir="ltr" lang="tam" data-id="MT27" data-nextid="MT28" data-previd="MT26"><br>
<div class="c">27</div>
<div class="s">யூதாசின் மரணம்</div>
<div class="p">
<span class="v-num v-1 " data-id="bibleJsn">1&nbsp;</span><span class="v MT27_1" data-id="MT27_1">விடியற்காலமானபோது, எல்லாப் பிரதான ஆசாரியர்களும் மக்களின் மூப்பர்களும், இயேசுவைக் கொலைசெய்யும்படி, அவருக்கு விரோதமாக ஆலோசனைசெய்து,</span>
<span class="v-num v-2 " data-id="bibleJsn">2&nbsp;</span><span class="v MT27_2" data-id="MT27_2">அவரைக் கட்டி, கொண்டுபோய், தேசாதிபதியாகிய பொந்தியுபிலாத்துவினிடத்தில் ஒப்புக்கொடுத்தார்கள்.</span>
<span class="v-num v-3 " data-id="bibleJsn">3&nbsp;</span><span class="v MT27_3" data-id="MT27_3">அப்பொழுது, அவரைக் காட்டிக்கொடுத்த யூதாஸ், அவர் மரணதண்டனைக்குள்ளாகத் தீர்க்கப்பட்டதைப் பார்த்து, மனஸ்தாபப்பட்டு, அந்த முப்பது வெள்ளிக்காசை பிரதான ஆசாரியர்களிடத்திற்கும் மூப்பர்களிடத்திற்கும் திரும்பக் கொண்டுவந்து:</span>
<span class="v-num v-4 " data-id="bibleJsn">4&nbsp;</span><span class="v MT27_4" data-id="MT27_4">குற்றமில்லாத இரத்தத்தை நான் காட்டிக்கொடுத்ததினால் பாவம் செய்தேன் என்றான். அதற்கு அவர்கள்: எங்களுக்கென்ன, அது உன்னுடைய பாடு என்றார்கள்.</span>
<span class="v-num v-5 " data-id="bibleJsn">5&nbsp;</span><span class="v MT27_5" data-id="MT27_5">அப்பொழுது, அவன் அந்த வெள்ளிக்காசை தேவாலயத்திலே தூக்கி எரிந்துவிட்டு, புறப்பட்டுப்போய், நான்றுகொண்டு செத்தான்.</span>
<span class="v-num v-6 " data-id="bibleJsn">6&nbsp;</span><span class="v MT27_6" data-id="MT27_6">பிரதான ஆசாரியர்கள் அந்த வெள்ளிக்காசை எடுத்து: இது இரத்தத்தின் விலையென்பதால், காணிக்கைப்பெட்டியிலே இதைப் போடுவது நியாயமில்லையென்று சொல்லி,</span>
<span class="v-num v-7 " data-id="bibleJsn">7&nbsp;</span><span class="v MT27_7" data-id="MT27_7">ஆலோசனை செய்தபின்பு, அந்நியர்களை அடக்கம் செய்வதற்குக் குயவனுடைய நிலத்தை அதினாலே வாங்கினார்கள்.</span>
<span class="v-num v-8 " data-id="bibleJsn">8&nbsp;</span><span class="v MT27_8" data-id="MT27_8">இதினிமித்தம் அந்த நிலம் இந்தநாள்வரை இரத்தநிலம் எனப்படுகிறது.</span>
<span class="v-num v-9 " data-id="bibleJsn">9&nbsp;</span><span class="v MT27_9" data-id="MT27_9">இஸ்ரவேல் பிள்ளைகளால் மதிக்கப்பட்டவருக்குக் விலையாக முப்பது வெள்ளிக்காசை அவர்கள் எடுத்து,</span>
<span class="v-num v-10 " data-id="bibleJsn">10&nbsp;</span><span class="v MT27_10" data-id="MT27_10">கர்த்தர் எனக்குக் கற்பித்தபடி குயவனுடைய நிலத்திற்காக அதைக் கொடுத்தார்கள் என்று எரேமியா தீர்க்கதரிசியால் சொல்லப்பட்டது அப்பொழுது நிறைவேறியது.</span>
</div>
<div class="s">பிலாத்துவின் முன்பு இயேசு</div>
<div class="p">
<span class="v-num v-11 " data-id="bibleJsn">11&nbsp;</span><span class="v MT27_11" data-id="MT27_11">இயேசு தேசாதிபதிக்கு முன்பாக நின்றார்; தேசாதிபதி அவரைப் பார்த்து: நீ யூதர்களுடைய ராஜாவா என்று கேட்டான். அதற்கு இயேசு: நீர் சொல்லுகிறபடிதான் என்றார்.</span>
<span class="v-num v-12 " data-id="bibleJsn">12&nbsp;</span><span class="v MT27_12" data-id="MT27_12">பிரதான ஆசாரியர்களும் மூப்பர்களும் அவர்மேல் குற்றஞ்சாட்டும்போது, அவர் பதில் ஒன்றும் சொல்லவில்லை.</span>
<span class="v-num v-13 " data-id="bibleJsn">13&nbsp;</span><span class="v MT27_13" data-id="MT27_13">அப்பொழுது, பிலாத்து அவரைப் பார்த்து: இவர்கள் உன்மேல் எத்தனையோ குற்றங்களைச் சுமத்துகிறார்களே, நீ அவைகளைக் கேட்கவில்லையா என்றான்.</span>
<span class="v-num v-14 " data-id="bibleJsn">14&nbsp;</span><span class="v MT27_14" data-id="MT27_14">அவரோ ஒரு வார்த்தையும் பதில் சொல்லவில்லை; அதனால் தேசாதிபதி மிகவும் ஆச்சரியப்பட்டான்.</span>
<span class="v-num v-15 " data-id="bibleJsn">15&nbsp;</span><span class="v MT27_15" data-id="MT27_15">காவல்செய்யப்பட்டவர்களில் எவனை விடுதலையாக்க வேண்டுமென்று மக்கள் கேட்டுக்கொள்ளுவார்களோ, அவனை அவர்களுக்காக விடுதலையாக்குவது பண்டிகைதோறும் தேசாதிபதிக்கு வழக்கமாக இருந்தது.</span>
<span class="v-num v-16 " data-id="bibleJsn">16&nbsp;</span><span class="v MT27_16" data-id="MT27_16">அப்பொழுது காவல்செய்யப்பட்டவர்களில் பரபாஸ் என்னப்பட்ட பேர்போன ஒருவன் இருந்தான்.</span>
<span class="v-num v-17 " data-id="bibleJsn">17&nbsp;</span><span class="v MT27_17" data-id="MT27_17">பொறாமையினாலே அவரை ஒப்புக்கொடுத்தார்கள் என்று பிலாத்து அறிந்து,</span>
<span class="v-num v-18 " data-id="bibleJsn">18&nbsp;</span><span class="v MT27_18" data-id="MT27_18">அவர்கள் கூடியிருக்கும்போது, அவர்களைப் பார்த்து: எவனை நான் உங்களுக்கு விடுதலையாக்க வேண்டுமென்றிருக்கிறீர்கள்? பரபாசையோ? கிறிஸ்து எனப்படுகிற இயேசுவையோ? என்று கேட்டான்.</span>
<span class="v-num v-19 " data-id="bibleJsn">19&nbsp;</span><span class="v MT27_19" data-id="MT27_19">அவன் நியாயாசனத்தில் உட்கார்ந்திருக்கும்போது, அவனுடைய மனைவி அவனிடத்தில் ஆள் அனுப்பி: நீர் அந்த நீதிமானை ஒன்றும் செய்யவேண்டாம்; அவர்நிமித்தம் இன்றைக்கு கனவில் வெகு பாடுபட்டேன் என்று சொல்லச் சொன்னாள்.</span>
<span class="v-num v-20 " data-id="bibleJsn">20&nbsp;</span><span class="v MT27_20" data-id="MT27_20">பரபாசை விட்டு விடக் கேட்டுக் கொள்ளவும், இயேசுவைக் கொலை செய்யவும் பிரதான ஆசாரியர்களும் மூப்பர்களும் மக்களைத் தூண்டிவிட்டார்கள்.</span>
<span class="v-num v-21 " data-id="bibleJsn">21&nbsp;</span><span class="v MT27_21" data-id="MT27_21">தேசாதிபதி மக்களைப் பார்த்து: இவ்விருவரில் எவனை நான் உங்களுக்கு விடுதலையாக்கவேண்டும் என்று கேட்டான். அதற்கு அவர்கள்: பரபாசை என்றார்கள்.</span>
<span class="v-num v-22 " data-id="bibleJsn">22&nbsp;</span><span class="v MT27_22" data-id="MT27_22">பிலாத்து அவர்களைப் பார்த்து: அப்படியானால், கிறிஸ்து என்னப்பட்ட இயேசுவை நான் என்னசெய்யவேண்டும் என்று கேட்டான். அவனைச் சிலுவையில் அறையவேண்டும் என்று எல்லோரும் சொன்னார்கள்.</span>
<span class="v-num v-23 " data-id="bibleJsn">23&nbsp;</span><span class="v MT27_23" data-id="MT27_23">தேசாதிபதியோ: ஏன், என்ன பொல்லாப்புச் செய்தான் என்றான். அதற்கு அவர்கள்: அவனைச் சிலுவையில் அறையவேண்டும் என்று அதிகமதிகமாக சத்தமிட்டுச் சொன்னார்கள்.</span>
<span class="v-num v-24 " data-id="bibleJsn">24&nbsp;</span><span class="v MT27_24" data-id="MT27_24">கலவரம் அதிகமாகிறதேயல்லாமல் தன் முயற்சியினாலே பலன் இல்லையென்று பிலாத்து பார்த்து, தண்ணீரை அள்ளி, மக்களுக்கு முன்பாக கைகளைக் கழுவி: இந்த நீதிமானுடைய இரத்தப்பழிக்கு நான் குற்றமற்றவன், நீங்களே பார்த்துக்கொள்ளுங்கள் என்றான்.</span>
<span class="v-num v-25 " data-id="bibleJsn">25&nbsp;</span><span class="v MT27_25" data-id="MT27_25">அதற்கு மக்களெல்லோரும்: இவனுடைய இரத்தப்பழி எங்கள்மேலும் எங்களுடைய பிள்ளைகள்மேலும் இருப்பதாக என்று சொன்னார்கள்.</span>
<span class="v-num v-26 " data-id="bibleJsn">26&nbsp;</span><span class="v MT27_26" data-id="MT27_26">அப்பொழுது, அவன் பரபாசை அவர்களுக்கு விடுதலையாக்கி, இயேசுவையோ சாட்டையினால் அடித்து, சிலுவையில் அறைவதற்கு ஒப்புக்கொடுத்தான்.</span>
</div>
<div class="s">போர்வீரர்களின் பரிகாசங்கள்</div>
<div class="p">
<span class="v-num v-27 " data-id="bibleJsn">27&nbsp;</span><span class="v MT27_27" data-id="MT27_27">அப்பொழுது, தேசாதிபதியின் போர்வீரர்கள் இயேசுவைத் தேசாதிபதியின் அரண்மனையிலே கொண்டுபோய், போர்வீரர்களின் கூட்டம் முழுவதையும் அவரிடத்தில் கூடிவரச்செய்து,</span>
<span class="v-num v-28 " data-id="bibleJsn">28&nbsp;</span><span class="v MT27_28" data-id="MT27_28">அவருடைய மேலாடைகளைக் கழற்றி, சிவப்பான மேலாடையை அவருக்கு உடுத்தி,</span>
<span class="v-num v-29 " data-id="bibleJsn">29&nbsp;</span><span class="v MT27_29" data-id="MT27_29">முள்ளுகளால் ஒரு கிரீடத்தைச் செய்து, அவர் தலையின்மேல் வைத்து, அவருடைய வலது கையில் ஒரு கோலைக் கொடுத்து, அவர் முன்பாக முழங்காற்படியிட்டு: யூதர்களுடைய ராஜாவே, வாழ்க என்று அவரைக் கேலிசெய்தபின்பு,</span>
<span class="v-num v-30 " data-id="bibleJsn">30&nbsp;</span><span class="v MT27_30" data-id="MT27_30">அவர்மேல் துப்பி, அந்தக் கோலை எடுத்து, அவரைத் தலையில் அடித்தார்கள்.</span>
<span class="v-num v-31 " data-id="bibleJsn">31&nbsp;</span><span class="v MT27_31" data-id="MT27_31">அவரைக் கேலிசெய்தபின்பு, அவருக்கு உடுத்தின மேலாடையைக் கழற்றி, அவருடைய ஆடைகளை அவருக்கு உடுத்தி, அவரைச் சிலுவையில் அறையும்படி கொண்டுபோனார்கள்.</span>
</div>
<div class="s">இயேசு சிலுவையில் அறியப்படுதல்</div>
<div class="p">
<span class="v-num v-32 " data-id="bibleJsn">32&nbsp;</span><span class="v MT27_32" data-id="MT27_32">போகும்போது, சிரேனே ஊரானாகிய சீமோன் என்னப்பட்ட ஒரு மனிதனை அவர்கள் பார்த்து, அவருடைய சிலுவையைச் சுமக்கும்படி அவனைப் பலவந்தம் செய்தார்கள்.</span>
<span class="v-num v-33 " data-id="bibleJsn">33&nbsp;</span><span class="v MT27_33" data-id="MT27_33">கபாலஸ்தலம் என்று அர்த்தங்கொள்ளும் கொல்கொதா என்னும் இடத்திற்கு அவர்கள் வந்தபோது,</span>
<span class="v-num v-34 " data-id="bibleJsn">34&nbsp;</span><span class="v MT27_34" data-id="MT27_34">கசப்புக்கலந்த காடியை அவருக்குக் குடிக்கக் கொடுத்தார்கள்; அவர் அதை ருசிபார்த்து, குடிக்க மனதில்லாதிருந்தார்.</span>
<span class="v-num v-35 " data-id="bibleJsn">35&nbsp;</span><span class="v MT27_35" data-id="MT27_35">அவரை சிலுவையில் அறைந்தபின்பு, அவர்கள் சீட்டுப்போட்டு அவருடைய ஆடைகளைப் பங்கிட்டுக் கொண்டார்கள். என் ஆடைகளைத் தங்களுக்குள்ளே பங்கிட்டு, என் உடையின் பேரில் சீட்டுப்போட்டார்கள் என்று தீர்க்கதரிசியால் சொல்லப்பட்டது நிறைவேறும்படி இப்படி நடந்தது.</span>
<span class="v-num v-36 " data-id="bibleJsn">36&nbsp;</span><span class="v MT27_36" data-id="MT27_36">அவர்கள் அங்கே உட்கார்ந்து, அவரைக் காவல்காத்துக்கொண்டிருந்தார்கள்.</span>
<span class="v-num v-37 " data-id="bibleJsn">37&nbsp;</span><span class="v MT27_37" data-id="MT27_37">அன்றியும் அவர் அடைந்த தண்டனையின் காரணத்தைக் காண்பிக்கும்படியாக, இவன் யூதர்களுடைய ராஜாவாகிய இயேசு என்று எழுதி, அவர் தலைக்கு மேலாக வைத்தார்கள்.</span>
<span class="v-num v-38 " data-id="bibleJsn">38&nbsp;</span><span class="v MT27_38" data-id="MT27_38">அப்பொழுது, அவருடைய வலதுபக்கத்தில் ஒருவனும் அவருடைய இடதுபக்கத்தில் ஒருவனுமாக இரண்டு திருடர்கள் அவரோடுகூட சிலுவைகளில் அறையப்பட்டார்கள்.</span>
<span class="v-num v-39 " data-id="bibleJsn">39&nbsp;</span><span class="v MT27_39" data-id="MT27_39">அந்தவழியாக நடந்துபோகிறவர்கள் தங்களுடைய தலைகளைத் துலுக்கி:</span>
<span class="v-num v-40 " data-id="bibleJsn">40&nbsp;</span><span class="v MT27_40" data-id="MT27_40">தேவாலயத்தை இடித்து, மூன்று நாட்களுக்குள்ளே கட்டுகிறவனே, உன்னைநீயே இரட்சித்துக்கொள்; நீ தேவனுடைய குமாரனானால் சிலுவையிலிருந்து இறங்கிவா என்று அவரைப் பழித்தார்கள்.</span>
<span class="v-num v-41 " data-id="bibleJsn">41&nbsp;</span><span class="v MT27_41" data-id="MT27_41">அப்படியே பிரதான ஆசாரியர்களும் வேதபண்டிதர்களும் மூப்பர்களும் கேலிசெய்து:</span>
<span class="v-num v-42 " data-id="bibleJsn">42&nbsp;</span><span class="v MT27_42" data-id="MT27_42">மற்றவர்களை இரட்சித்தான்; தன்னைத்தான் இரட்சித்துக்கொள்ளத் திராணியில்லை; இவன் இஸ்ரவேலின் ராஜாவானால் இப்பொழுது சிலுவையிலிருந்து இறங்கிவரட்டும், அப்பொழுது இவனை விசுவாசிப்போம்.</span>
<span class="v-num v-43 " data-id="bibleJsn">43&nbsp;</span><span class="v MT27_43" data-id="MT27_43">தன்னைத் தேவனுடைய குமாரன் என்று சொல்லி, தேவன்மேல் நம்பிக்கையாக இருந்தானே; அவர் இவன்மேல் பிரியமாக இருந்தால் இப்பொழுது இவனை இரட்சிக்கட்டும் என்றார்கள்.</span>
<span class="v-num v-44 " data-id="bibleJsn">44&nbsp;</span><span class="v MT27_44" data-id="MT27_44">அவரோடுகூட சிலுவைகளில் அறையப்பட்டத் திருடர்களும் அந்தப்படியே அவரை நிந்தித்தார்கள்.</span>
</div>
<div class="s">இயேசுவின் மரணம்</div>
<div class="p">
<span class="v-num v-45 " data-id="bibleJsn">45&nbsp;</span><span class="v MT27_45" data-id="MT27_45">நண்பகல் பன்னிரண்டு மணிமுதல் மதியம் மூன்று மணிவரைக்கும் பூமியெங்கும் அந்தகாரம் உண்டானது.</span>
<span class="v-num v-46 " data-id="bibleJsn">46&nbsp;</span><span class="v MT27_46" data-id="MT27_46">மூன்று மணியளவில் இயேசு: ஏலீ! ஏலீ! லாமா சபக்தானி, என்று மிகுந்த சத்தமிட்டுக் கூப்பிட்டார்; அதற்கு என் தேவனே! என் தேவனே! ஏன் என்னைக் கைவிட்டீர் என்று அர்த்தமாம்.</span>
<span class="v-num v-47 " data-id="bibleJsn">47&nbsp;</span><span class="v MT27_47" data-id="MT27_47">அங்கே நின்றவர்களில் சிலர் அதைக் கேட்டபொழுது: இவன் எலியாவைக் கூப்பிடுகிறான் என்றார்கள்.</span>
<span class="v-num v-48 " data-id="bibleJsn">48&nbsp;</span><span class="v MT27_48" data-id="MT27_48">உடனே அவர்களில் ஒருவன் ஓடி, கடற்பஞ்சை எடுத்து, காடியில் தோய்த்து, அதை ஒரு கோலில் மாட்டி. அவருக்குக் குடிக்கக்கொடுத்தான்.</span>
<span class="v-num v-49 " data-id="bibleJsn">49&nbsp;</span><span class="v MT27_49" data-id="MT27_49">மற்றவர்களோ: பொறு, எலியா இவனை இரட்சிக்க வருவானோ, பார்ப்போம் என்றார்கள்.</span>
<span class="v-num v-50 " data-id="bibleJsn">50&nbsp;</span><span class="v MT27_50" data-id="MT27_50">இயேசு, மறுபடியும் மகா சத்தமாகக் கூப்பிட்டு, ஆவியை விட்டார்.</span>
<span class="v-num v-51 " data-id="bibleJsn">51&nbsp;</span><span class="v MT27_51" data-id="MT27_51">அப்பொழுது, தேவாலயத்தின் திரைத்துணி மேல்தொடங்கிக் கீழ்வரைக்கும் இரண்டாகக் கிழிந்தது, பூமியும் அதிர்ந்தது, கன்மலைகளும் பிளந்தது.</span>
<span class="v-num v-52 " data-id="bibleJsn">52&nbsp;</span><span class="v MT27_52" data-id="MT27_52">கல்லறைகளும் திறந்தது, மரித்திருந்த அநேக பரிசுத்தவான்களுடைய சரீரங்களும் எழுந்திருந்தது.</span>
<span class="v-num v-53 " data-id="bibleJsn">53&nbsp;</span><span class="v MT27_53" data-id="MT27_53">அவர் உயிர்த்தெழுந்தபின்பு, இவர்கள் கல்லறைகளைவிட்டுப் புறப்பட்டு, பரிசுத்த நகரத்தில் பிரவேசித்து, அநேகருக்குக் காணப்பட்டார்கள்.</span>
<span class="v-num v-54 " data-id="bibleJsn">54&nbsp;</span><span class="v MT27_54" data-id="MT27_54">நூறு போர்வீரர்களுக்குத் தலைவனும், அவனோடுகூட இயேசுவைக் காவல் காத்திருந்தவர்களும், பூமியதிர்ச்சியையும் நடந்த காரியங்களையும் பார்த்து, மிகவும் பயந்து: உண்மையாகவே இவர் தேவனுடைய குமாரன் என்றார்கள்.</span>
<span class="v-num v-55 " data-id="bibleJsn">55&nbsp;</span><span class="v MT27_55" data-id="MT27_55">மேலும், இயேசுவிற்கு பணிவிடைசெய்யும்படி கலிலேயாவிலிருந்து அவரோடு வந்திருந்த அநேக பெண்கள் அங்கே தூரத்திலே நின்று பார்த்துக்கொண்டிருந்தார்கள்.</span>
<span class="v-num v-56 " data-id="bibleJsn">56&nbsp;</span><span class="v MT27_56" data-id="MT27_56">அவர்களுக்குள்ளே மகதலேனா மரியாளும், யாக்கோபுக்கும், யோசேக்கும் தாயாகிய மரியாளும், செபெதேயுவின் குமாரர்களுடைய தாயும் இருந்தார்கள்.</span>
</div>
<div class="s">இயேசு அடக்கம்செய்யப்படுதல்</div>
<div class="p">
<span class="v-num v-57 " data-id="bibleJsn">57&nbsp;</span><span class="v MT27_57" data-id="MT27_57">மாலைநேரமானபோது, இயேசுவிற்குச் சீடனும் செல்வந்தனுமாகவும் இருந்த யோசேப்பு என்னும் பேருடைய அரிமத்தியா ஊரானாகிய ஒரு மனிதன் வந்து,</span>
<span class="v-num v-58 " data-id="bibleJsn">58&nbsp;</span><span class="v MT27_58" data-id="MT27_58">பிலாத்துவினிடத்தில்போய், இயேசுவின் சரீரத்தைக் கேட்டான். அப்பொழுது, சரீரத்தைக் கொடுக்கும்படி பிலாத்து கட்டளையிட்டான்.</span>
<span class="v-num v-59 " data-id="bibleJsn">59&nbsp;</span><span class="v MT27_59" data-id="MT27_59">யோசேப்பு அந்த சரீரத்தை எடுத்து, தூய்மையான மெல்லிய துப்பட்டியிலே சுற்றி,</span>
<span class="v-num v-60 " data-id="bibleJsn">60&nbsp;</span><span class="v MT27_60" data-id="MT27_60">தான் கன்மலையில் வெட்டியிருந்த தன்னுடைய புதிய கல்லறையிலே அதை வைத்து, கல்லறையின் வாசலில் ஒரு பெரிய கல்லைப் புரட்டி வைத்துப்போனான்.</span>
<span class="v-num v-61 " data-id="bibleJsn">61&nbsp;</span><span class="v MT27_61" data-id="MT27_61">அங்கே மகதலேனா மரியாளும் மற்ற மரியாளும் கல்லறைக்கு எதிராக உட்கார்ந்திருந்தார்கள்.</span>
</div>
<div class="s">இயேசுவின் கல்லறைக்குக் காவல்</div>
<div class="p">
<span class="v-num v-62 " data-id="bibleJsn">62&nbsp;</span><span class="v MT27_62" data-id="MT27_62">ஆயத்தநாளுக்கு அடுத்த மறுநாளிலே பிரதான ஆசாரியர்களும் பரிசேயர்களும் பிலாத்துவினிடத்தில் கூடிவந்து:</span>
<span class="v-num v-63 " data-id="bibleJsn">63&nbsp;</span><span class="v MT27_63" data-id="MT27_63">ஆண்டவனே, அந்த ஏமாற்றுக்காரன் உயிரோடிருக்கும்போது, மூன்று நாட்களுக்குப்பின்பு உயிரோடு எழுந்திருப்பேன் என்று சொன்னது எங்களுக்கு ஞாபகம் இருக்கிறது.</span>
<span class="v-num v-64 " data-id="bibleJsn">64&nbsp;</span><span class="v MT27_64" data-id="MT27_64">ஆகவே, அவனுடைய சீடர்கள் இரவிலே வந்து, அவனைத் தந்திரமாகக் கொண்டுபோய், மரித்தோரிலிருந்து உயிரோடு எழுந்தானென்று மக்களுக்குச் சொல்லாதபடிக்கும், முந்தின வஞ்சனையைவிட பிந்தின வஞ்சனை கொடிதாகாதபடிக்கும், நீர் மூன்று நாட்கள்வரை கல்லறையைப் பாதுகாக்கும்படி கட்டளையிடவேண்டும் என்றார்கள்.</span>
<span class="v-num v-65 " data-id="bibleJsn">65&nbsp;</span><span class="v MT27_65" data-id="MT27_65">அதற்குப் பிலாத்து: உங்களுக்குக் காவல் வீரர்கள் உண்டே; போய், உங்களால் முடிந்தவரைப் பாதுகாத்துக்கொள்ளுங்கள் என்றான்.</span>
<span class="v-num v-66 " data-id="bibleJsn">66&nbsp;</span><span class="v MT27_66" data-id="MT27_66">அவர்கள்போய்க் கல்லுக்கு முத்திரைபோட்டு, காவல்வைத்து, கல்லறையைப் பாதுகாத்தார்கள்.</span>
</div>

</div><br>
<div class="footnotes">

</div>


</div></div>
</body>


</html>